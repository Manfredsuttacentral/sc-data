<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv6.1' lang='pli'>
<header>
<ul>
<li class='division'>Kathāvatthu</li>
<li>Niyāmapaṇṇāsaka</li>
<li>Chaṭṭhavagga</li>
</ul>
<h1>Niyāmakathā</h1>
</header>
<p><a class='sc' id='1'></a><a class='pts' id='pts317'></a><a class='ms' id='p_32Kv_1538'></a><a class='msdiv' id='msdiv445'></a><span class='rightview' title='Right view section'>☑</span> Niyāmo asaṅkhatoti? Āmantā. Nibbānaṃ tāṇaṃ leṇaṃ saraṇaṃ parāyanaṃ accutaṃ amatanti? Na hevaṃ vattabbe … pe ….</p>
<p><a class='sc' id='2'></a><a class='ms' id='p_32Kv_1539'></a><span class='rightview' title='Right view section'>☑</span> Niyāmo asaṅkhato, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe … pe ….</p>
<p><a class='sc' id='3'></a><a class='ms' id='p_32Kv_1540'></a><span class='rightview' title='Right view section'>☑</span> Dve asaṅkhatānīti? Āmantā. Dve tāṇāni dve leṇāni dve saraṇāni dve parāyanāni dve accutāni dve amatāni dve nibbānānīti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_1541'></a><span class='rightview' title='Right view section'>☑</span> Dve nibbānānīti? Āmantā. Atthi dvinnaṃ nibbānānaṃ uccanīcatā hīnapaṇītatā ukkaṃsāvakaṃso sīmā vā bhedo vā rāji vā antarikā vāti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_1542'></a><span class='rightview' title='Right view section'>☑</span> Niyāmo asaṅkhatoti? Āmantā. Atthi keci niyāmaṃ okkamanti paṭilabhanti uppādenti samuppādenti uṭṭhāpenti samuṭṭhāpenti nibbattenti abhinibbattenti janenti sañjanentīti? Āmantā. Atthi keci asaṅkhataṃ okkamanti paṭilabhanti uppādenti samuppādenti uṭṭhāpenti samuṭṭhāpenti nibbattenti abhinibbattenti janenti sañjanentīti? Na hevaṃ vattabbe … pe ….</p>
<p><a class='sc' id='6'></a><a class='pts' id='pts318'></a><a class='ms' id='p_32Kv_1543'></a><a class='msdiv' id='msdiv446'></a><span class='rightview' title='Right view section'>☑</span> Niyāmo asaṅkhatoti? Āmantā. Maggo asaṅkhatoti? Na hevaṃ vattabbe … pe ….</p>
<p><a class='sc' id='7'></a><a class='ms' id='p_32Kv_1544'></a><span class='rightview' title='Right view section'>☑</span> Maggo saṅkhatoti? Āmantā. Niyāmo saṅkhatoti? Na hevaṃ vattabbe … pe ….</p>
<p><a class='sc' id='8'></a><a class='ms' id='p_32Kv_1545'></a><span class='rightview' title='Right view section'>☑</span> Sotāpattiniyāmo asaṅkhatoti? Āmantā. Sotāpattimaggo asaṅkhatoti? Na hevaṃ vattabbe … pe ….</p>
<p><a class='sc' id='9'></a><a class='ms' id='p_32Kv_1546'></a><span class='rightview' title='Right view section'>☑</span> Sotāpattimaggo saṅkhatoti? Āmantā. Sotāpattiniyāmo saṅkhatoti? Na hevaṃ vattabbe … pe ….</p>
<p><a class='sc' id='10'></a><a class='ms' id='p_32Kv_1547'></a><span class='rightview' title='Right view section'>☑</span> Sakadāgāminiyāmo … pe … anāgāminiyāmo … pe … arahattaniyāmo asaṅkhatoti? Āmantā. Arahattamaggo asaṅkhatoti? Na hevaṃ vattabbe … pe … arahattamaggo saṅkhatoti? Āmantā. Arahattaniyāmo saṅkhatoti? Na hevaṃ vattabbe … pe ….</p>
<p><a class='sc' id='11'></a><a class='ms' id='p_32Kv_1548'></a><span class='rightview' title='Right view section'>☑</span> Sotāpattiniyāmo asaṅkhato … pe … arahattaniyāmo asaṅkhato, nibbānaṃ asaṅkhatanti? Āmantā. Pañca asaṅkhatānīti? Na hevaṃ vattabbe … pe … pañca asaṅkhatānīti? Āmantā. Pañca tāṇāni … pe … antarikā vāti? Na hevaṃ vattabbe … pe ….</p>
<p><a class='sc' id='12'></a><a class='pts' id='pts319'></a><a class='ms' id='p_32Kv_1549'></a><span class='rightview' title='Right view section'>☑</span> Niyāmo asaṅkhatoti? Āmantā. Micchattaniyāmo asaṅkhatoti? Na hevaṃ vattabbe … pe … micchattaniyāmo saṅkhatoti? Āmantā. Sammattaniyāmo saṅkhatoti? Na hevaṃ vattabbe … pe ….</p>
<p><a class='sc' id='13'></a><a class='ms' id='p_32Kv_1550'></a><a class='msdiv' id='msdiv447'></a><span class='wrongview' title='Wrong view section'>☒</span> Na vattabbaṃ—“niyāmo asaṅkhato”ti? Āmantā. Niyāme uppajja niruddhe aniyato hotīti? Na hevaṃ vattabbe … pe …. Tena hi niyāmo asaṅkhatoti. Micchattaniyāme uppajja niruddhe aniyato hotīti? Na hevaṃ vattabbe … pe … tena hi micchattaniyāmo asaṅkhatoti.</p>
<p class='endsutta'><a class='ms' id='p_32Kv_1551'></a>Niyāmakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

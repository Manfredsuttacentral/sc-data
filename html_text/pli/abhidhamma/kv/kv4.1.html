<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv4.1' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Catutthavagga</li>
</ul>
<h1>Gihissaarahātikathā</h1>
</header>
<p><a class='sc' id='1'></a><a class='pts' id='pts267'></a><a class='ms' id='p_32Kv_1292'></a><a class='msdiv' id='msdiv387'></a><span class='rightview' title='Right view section'>☑</span> Gihi’ssa arahāti? Āmantā. Atthi arahato gihisaṃyojananti? Na hevaṃ vattabbe … pe … natthi arahato gihisaṃyojananti? Āmantā. Hañci natthi arahato gihisaṃyojanaṃ, no ca vata re vattabbe—“gihi’ssa arahā”ti.</p>
<p><a class='sc' id='2'></a><a class='ms' id='p_32Kv_1293'></a><span class='rightview' title='Right view section'>☑</span> Gihi’ssa arahāti? Āmantā. Nanu arahato gihisaṃyojanaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammanti? Āmantā. Hañci arahato gihisaṃyojanaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ, no ca vata re vattabbe—“gihi’ssa arahā”ti.</p>
<p><a class='sc' id='3'></a><a class='ms' id='p_32Kv_1294'></a><span class='rightview' title='Right view section'>☑</span> Gihi’ssa arahāti? Āmantā. Atthi koci gihī gihisaṃyojanaṃ appahāya diṭṭheva dhamme dukkhassantakaroti? Natthi. Hañci natthi koci gihī gihisaṃyojanaṃ appahāya diṭṭheva dhamme dukkhassantakaro, no ca vata re vattabbe—“gihi’ssa arahā”ti.</p>
<p><a class='sc' id='4'></a><a class='pts' id='pts268'></a><a class='ms' id='p_32Kv_1295'></a><span class='rightview' title='Right view section'>☑</span> Gihi’ssa arahāti? Āmantā. Nanu vacchagotto paribbājako bhagavantaṃ etadavoca—“ atthi nu kho, bho gotama, koci gihī gihisaṃyojanaṃ appahāya kāyassa bhedā dukkhassantakaro”ti? “Natthi kho, vaccha, koci gihī gihisaṃyojanaṃ appahāya kāyassa bhedā dukkhassantakaro”ti. Attheva suttantoti? Āmantā. Tena hi na vattabbaṃ—“gihi’ssa arahā”ti.</p>
<p><a class='sc' id='5'></a><a class='ms' id='p_32Kv_1296'></a><span class='rightview' title='Right view section'>☑</span> Gihi’ssa arahāti? Āmantā. Arahā methunaṃ dhammaṃ paṭiseveyya, methunaṃ uppādeyya, puttasambādhasayanaṃ ajjhāvaseyya, kāsikacandanaṃ paccanubhaveyya, mālāgandhavilepanaṃ dhāreyya, jātarūparajataṃ sādiyeyya, ajeḷakaṃ paṭiggaṇheyya, kukkuṭasūkaraṃ paṭiggaṇheyya, hatthigavassavaḷavaṃ paṭiggaṇheyya, <span class='var' id='note195' title='... kapiñjalaṃ (s1-3, km, pts1)'>tittiravaṭṭakamorakapiñjaraṃ</span> paṭiggaṇheyya, <span class='var' id='note196' title='pītavaṇṭavālamoḷikaṃ (bj) | pitavaṇṭavālamolikaṃ (s1-3, km, pts1)'>cittavaṇḍavālamoḷiṃ</span> dhāreyya, odātāni vatthāni dīghadasāni dhāreyya, yāvajīvaṃ agāriyabhūto assāti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_1297'></a><span class='wrongview' title='Wrong view section'>☒</span> Na vattabbaṃ—“gihi’ssa arahā”ti? Āmantā. Nanu yaso kulaputto, uttiyo gahapati, setu māṇavo, gihibyañjanena arahattaṃ pattoti? Āmantā. Hañci yaso kulaputto, uttiyo gahapati, setu māṇavo, gihibyañjanena arahattaṃ patto, tena vata re vattabbe—“gihi’ssa arahā”ti.</p>
<p class='endsutta'><a class='ms' id='p_32Kv_1298'></a>Gihi’ssa arahātikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

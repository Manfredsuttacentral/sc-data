<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv12.9' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Dvādasamavagga</li>
</ul>
<h1>Duggatikathā</h1>
</header>
<p><a class='sc' id='1'></a><a class='ms' id='p_32Kv_2129'></a><a class='msdiv' id='msdiv650'></a><span class='rightview' title='Right view section'>☑</span> Diṭṭhisampannassa puggalassa pahīnā duggatīti? Āmantā. Diṭṭhisampanno puggalo āpāyike rūpe rajjeyyāti? Āmantā. Hañci diṭṭhisampanno puggalo āpāyike rūpe rajjeyya, no ca vata re vattabbe—“diṭṭhisampannassa puggalassa pahīnā duggatī”ti.</p>
<p><a class='sc' id='2'></a><a class='ms' id='p_32Kv_2130'></a><span class='rightview' title='Right view section'>☑</span> Diṭṭhisampannassa puggalassa pahīnā duggatīti? Āmantā. Diṭṭhisampanno puggalo āpāyike sadde … pe … gandhe … rase … phoṭṭhabbe … pe … amanussitthiyā tiracchānagatitthiyā nāgakaññāya methunaṃ dhammaṃ paṭiseveyya, <span class='var' id='note308' title='ajelakaṃ (si)'>ajeḷakaṃ</span> <span class='var' id='note309' title='paṭigaṇhayya (si)'>paṭiggaṇheyya</span>, <span class='var' id='note310' title='kukkuḷasūkaraṃ (pts1)'>kukkuṭasūkaraṃ</span> paṭiggaṇheyya, <span class='var' id='note311' title='hatthigavāssavaḷavaṃ (bj) | hatthigavāssavalavaṃ (si)'>hatthigavassavaḷavaṃ</span> paṭiggaṇheyya … <span class='var' id='note312' title='... kapiñjalaṃ (bj, s1-3, km) | kapiñjaḷaṃ (pts1)'>tittiravaṭṭakamorakapiñjaraṃ</span> paṭiggaṇheyyāti? Āmantā. Hañci diṭṭhisampanno puggalo tittiravaṭṭakamorakapiñjaraṃ paṭiggaṇheyya, no ca vata re vattabbe—“diṭṭhisampannassa puggalassa pahīnā duggatī”ti.</p>
<p><a class='sc' id='3'></a><a class='pts' id='pts474'></a><a class='ms' id='p_32Kv_2131'></a><a class='msdiv' id='msdiv651'></a><span class='rightview' title='Right view section'>☑</span> Diṭṭhisampannassa puggalassa pahīnā duggati, diṭṭhisampanno puggalo āpāyike rūpe rajjeyyāti? Āmantā. Arahato pahīnā duggati, arahā āpāyike rūpe rajjeyyāti? Na hevaṃ vattabbe … pe … diṭṭhisampannassa puggalassa pahīnā duggati, diṭṭhisampanno puggalo āpāyike sadde … gandhe … rase … phoṭṭhabbe … pe … tittiravaṭṭakamorakapiñjaraṃ paṭiggaṇheyyāti? Āmantā. Arahato pahīnā duggati, arahā tittiravaṭṭakamorakapiñjaraṃ paṭiggaṇheyyāti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_2132'></a><span class='rightview' title='Right view section'>☑</span> Arahato pahīnā duggati, na ca arahā āpāyike rūpe rajjeyyāti? Āmantā. Diṭṭhisampannassa puggalassa pahīnā duggati, na ca diṭṭhisampanno puggalo āpāyike rūpe rajjeyyāti? Na hevaṃ vattabbe … pe … arahato pahīnā duggati, na ca arahā āpāyike sadde … pe … gandhe … pe … rase … pe … phoṭṭhabbe … pe … amanussitthiyā tiracchānagatitthiyā nāgakaññāya methunaṃ dhammaṃ paṭiseveyya, ajeḷakaṃ paṭiggaṇheyya, kukkuṭasūkaraṃ paṭiggaṇheyya, hatthigavassavaḷavaṃ paṭiggaṇheyya … pe … tittiravaṭṭakamorakapiñjaraṃ paṭiggaṇheyyāti? Āmantā. Diṭṭhisampannassa puggalassa pahīnā duggati, na ca diṭṭhisampanno puggalo tittiravaṭṭakamorakapiñjaraṃ paṭiggaṇheyyāti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_2133'></a><a class='msdiv' id='msdiv652'></a><span class='wrongview' title='Wrong view section'>☒</span> Na vattabbaṃ—“diṭṭhisampannassa puggalassa pahīnā duggatī”ti? Āmantā. Diṭṭhisampanno puggalo nirayaṃ upapajjeyya … pe … tiracchānayoniṃ upapajjeyya … pettivisayaṃ upapajjeyyāti? Na hevaṃ vattabbe. Tena hi diṭṭhisampannassa puggalassa pahīnā duggatīti.</p>
<p class='endsutta'><a class='ms' id='p_32Kv_2134'></a>Duggatikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

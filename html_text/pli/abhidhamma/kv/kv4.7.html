<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv4.7' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Catutthavagga</li>
</ul>
<h1>Lakkhaṇakathā</h1>
</header>
<p><a class='sc' id='1'></a><a class='ms' id='p_32Kv_1382'></a><a class='msdiv' id='msdiv400'></a><span class='rightview' title='Right view section'>☑</span> Lakkhaṇasamannāgato bodhisattoti? Āmantā. Padesalakkhaṇehi samannāgato padesabodhisattoti? Na hevaṃ vattabbe … pe ….</p>
<p><a class='sc' id='2'></a><a class='pts' id='pts284'></a><a class='ms' id='p_32Kv_1383'></a><span class='rightview' title='Right view section'>☑</span> Lakkhaṇasamannāgato bodhisattoti? Āmantā. Tibhāgalakkhaṇehi samannāgato tibhāgabodhisattoti? Na hevaṃ vattabbe … pe ….</p>
<p><a class='sc' id='3'></a><a class='ms' id='p_32Kv_1384'></a><span class='rightview' title='Right view section'>☑</span> Lakkhaṇasamannāgato bodhisattoti? Āmantā. Upaḍḍhalakkhaṇehi samannāgato upaḍḍhabodhisattoti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_1385'></a><span class='rightview' title='Right view section'>☑</span> Lakkhaṇasamannāgato bodhisattoti? Āmantā. Cakkavattisatto lakkhaṇasamannāgato, cakkavattisatto bodhisattoti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_1386'></a><span class='rightview' title='Right view section'>☑</span> Cakkavattisatto lakkhaṇasamannāgato, cakkavattisatto bodhisattoti? Āmantā. Yādiso bodhisattassa pubbayogo pubbacariyā dhammakkhānaṃ dhammadesanā, tādiso cakkavattisattassa pubbayogo pubbacariyā dhammakkhānaṃ dhammadesanāti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_1387'></a><a class='msdiv' id='msdiv401'></a><span class='rightview' title='Right view section'>☑</span> Yathā bodhisattassa jāyamānassa devā paṭhamaṃ paṭiggaṇhanti pacchā <span class='var' id='note198' title='^dn14#43 [Mahāpadānasutta/2.&#160;Bodhisattadhammatā]; ^mn123#14 [Acchariyaabbhutasutta] vuttaṃ nissāya'>manussā</span>, evamevaṃ cakkavattisattassa jāyamānassa devā paṭhamaṃ paṭiggaṇhanti pacchā manussāti? Na hevaṃ vattabbe … pe ….</p>
<p><a class='sc' id='7'></a><a class='ms' id='p_32Kv_1388'></a><span class='rightview' title='Right view section'>☑</span> Yathā bodhisattassa jāyamānassa cattāro naṃ devaputtā paṭiggahetvā mātu purato ṭhapenti—“attamanā, devi, hohi. Mahesakkho te putto uppanno”ti, evamevaṃ cakkavattisattassa jāyamānassa cattāro naṃ devaputtā paṭiggahetvā mātu purato ṭhapenti—“attamanā, devi, hohi. Mahesakkho te putto uppanno”ti? Na hevaṃ vattabbe … pe ….</p>
<p><a class='sc' id='8'></a><a class='pts' id='pts285'></a><a class='ms' id='p_32Kv_1389'></a><span class='rightview' title='Right view section'>☑</span> Yathā bodhisattassa jāyamānassa dve udakassa dhārā antalikkhā pātubhavanti— ekā sītassa, ekā uṇhassa—yena bodhisattassa udakakiccaṃ karonti mātu ca, evamevaṃ cakkavattisattassa jāyamānassa dve udakassa dhārā antalikkhā pātubhavanti—ekā sītassa, ekā uṇhassa—yena cakkavattisattassa udakakiccaṃ karonti mātu cāti? Na hevaṃ vattabbe … pe ….</p>
<p><a class='sc' id='9'></a><a class='ms' id='p_32Kv_1390'></a><span class='rightview' title='Right view section'>☑</span> Yathā sampatijāto bodhisatto samehi pādehi patiṭṭhahitvā uttarena abhimukho sattapadavītihārena gacchati setamhi chatte anudhāriyamāne, sabbā ca disā viloketi, āsabhiñca vācaṃ bhāsati—“aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo”ti, evamevaṃ sampatijāto cakkavattisatto samehi pādehi patiṭṭhahitvā uttarena abhimukho sattapadavītihārena gacchati setamhi chatte anudhāriyamāne, sabbā ca disā viloketi, āsabhiñca vācaṃ bhāsati—“aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo”ti? Na hevaṃ vattabbe … pe ….</p>
<p><a class='sc' id='10'></a><a class='ms' id='p_32Kv_1391'></a><span class='rightview' title='Right view section'>☑</span> Yathā bodhisattassa jāyamānassa mahato ālokassa mahato obhāsassa mahato bhūmicālassa pātubhāvo hoti, evamevaṃ cakkavattisattassa jāyamānassa mahato ālokassa mahato obhāsassa mahato bhūmicālassa pātubhāvo hotīti? Na hevaṃ vattabbe … pe ….</p>
<p><a class='sc' id='11'></a><a class='ms' id='p_32Kv_1392'></a><span class='rightview' title='Right view section'>☑</span> Yathā bodhisattassa pakatikāyo samantā byāmaṃ obhāsati, evamevaṃ cakkavattisattassa pakatikāyo samantā byāmaṃ obhāsatīti? Na hevaṃ vattabbe … pe ….</p>
<p><a class='sc' id='12'></a><a class='ms' id='p_32Kv_1393'></a><span class='rightview' title='Right view section'>☑</span> Yathā bodhisatto mahāsupinaṃ passati, evamevaṃ cakkavattisatto mahāsupinaṃ passatīti? Na hevaṃ vattabbe … pe ….</p>
<p><a class='sc' id='13'></a><a class='pts' id='pts286'></a><a class='ms' id='p_32Kv_1394'></a><a class='msdiv' id='msdiv402'></a><span class='wrongview' title='Wrong view section'>☒</span> Na vattabbaṃ—“lakkhaṇasamannāgato bodhisatto”ti? Āmantā. Nanu vuttaṃ bhagavatā—“ dvattiṃsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti <span class='var' id='note200' title='na aññā (mr)'>anaññā</span>. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ—cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado”ti. Attheva suttantoti? Āmantā. Tena hi lakkhaṇasamannāgato bodhisattoti.</p>
<p class='endsutta'><a class='ms' id='p_32Kv_1395'></a>Lakkhaṇakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

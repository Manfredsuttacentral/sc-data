<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv7.1' lang='pli'>
<header>
<ul>
<li class='division'>Kathāvatthu</li>
<li>Niyāmapaṇṇāsaka</li>
<li>Sattamavagga</li>
</ul>
<h1>Saṅgahitakathā</h1>
</header>
<p><a class='sc' id='1'></a><a class='pts' id='pts335'></a><a class='ms' id='p_32Kv_1612'></a><a class='msdiv' id='msdiv471'></a><span class='rightview' title='Right view section'>☑</span> Natthi keci dhammā kehici dhammehi <span class='var' id='note224' title='saṅgahītāti (pts1)'>saṅgahitāti</span>? Āmantā. Nanu atthi keci dhammā kehici dhammehi gaṇanaṃ gacchanti uddesaṃ gacchanti pariyāpannāti? Āmantā. Hañci atthi keci dhammā kehici dhammehi gaṇanaṃ gacchanti uddesaṃ gacchanti pariyāpannā, no ca vata re vattabbe—“natthi keci dhammā kehici dhammehi saṅgahitā”ti.</p>
<p><a class='sc' id='2'></a><a class='ms' id='p_32Kv_1613'></a><span class='rightview' title='Right view section'>☑</span> Cakkhāyatanaṃ <span class='var' id='note225' title='katamaṃ khandhagaṇanaṃ (bj, pts1, mr)'>katamakkhandhagaṇanaṃ</span> gacchatīti? Rūpakkhandhagaṇanaṃ gacchatīti. Hañci cakkhāyatanaṃ rūpakkhandhagaṇanaṃ gacchati, tena vata re vattabbe—“cakkhāyatanaṃ rūpakkhandhena saṅgahitan”ti. Sotāyatanaṃ … pe … ghānāyatanaṃ … pe … jivhāyatanaṃ … pe … kāyāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatīti. Hañci kāyāyatanaṃ rūpakkhandhagaṇanaṃ gacchati, tena vata re vattabbe—“kāyāyatanaṃ rūpakkhandhena saṅgahitan”ti.</p>
<p><a class='sc' id='3'></a><a class='ms' id='p_32Kv_1614'></a><span class='rightview' title='Right view section'>☑</span> Rūpāyatanaṃ … pe … saddāyatanaṃ … pe … gandhāyatanaṃ … pe … rasāyatanaṃ … pe … phoṭṭhabbāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatīti. Hañci phoṭṭhabbāyatanaṃ rūpakkhandhagaṇanaṃ gacchati, tena vata re vattabbe—“phoṭṭhabbāyatanaṃ rūpakkhandhena saṅgahitan”ti.</p>
<p><a class='sc' id='4'></a><a class='pts' id='pts336'></a><a class='ms' id='p_32Kv_1615'></a><span class='rightview' title='Right view section'>☑</span> Sukhā vedanā katamakkhandhagaṇanaṃ gacchatīti? Vedanākkhandhagaṇanaṃ gacchatīti. Hañci sukhā vedanā vedanākkhandhagaṇanaṃ gacchati, tena vata re vattabbe—“sukhā vedanā vedanākkhandhena saṅgahitā”ti. Dukkhā vedanā … pe … adukkhamasukhā vedanā katamakkhandhagaṇanaṃ gacchatīti? Vedanākkhandhagaṇanaṃ gacchatīti. Hañci adukkhamasukhā vedanā vedanākkhandhagaṇanaṃ gacchati, tena vata re vattabbe—“adukkhamasukhā vedanā vedanākkhandhena saṅgahitā”ti.</p>
<p><a class='sc' id='5'></a><a class='ms' id='p_32Kv_1616'></a><span class='rightview' title='Right view section'>☑</span> Cakkhusamphassajā saññā katamakkhandhagaṇanaṃ gacchatīti? Saññākkhandhagaṇanaṃ gacchatīti. Hañci cakkhusamphassajā saññā saññākkhandhagaṇanaṃ gacchati, tena vata re vattabbe—“cakkhusamphassajā saññā saññākkhandhena saṅgahitā”ti. Sotasamphassajā saññā … pe … manosamphassajā saññā katamakkhandhagaṇanaṃ gacchatīti? Saññākkhandhagaṇanaṃ gacchatīti. Hañci manosamphassajā saññā saññākkhandhagaṇanaṃ gacchati, tena vata re vattabbe—“manosamphassajā saññā saññākkhandhena saṅgahitā”ti.</p>
<p><a class='sc' id='6'></a><a class='ms' id='p_32Kv_1617'></a><span class='rightview' title='Right view section'>☑</span> Cakkhusamphassajā cetanā … pe … manosamphassajā cetanā katamakkhandhagaṇanaṃ gacchatīti? Saṅkhārakkhandhagaṇanaṃ gacchatīti. Hañci manosamphassajā cetanā saṅkhārakkhandhagaṇanaṃ gacchati, tena vata re vattabbe—“manosamphassajā cetanā saṅkhārakkhandhena saṅgahitā”ti.</p>
<p><a class='sc' id='7'></a><a class='ms' id='p_32Kv_1618'></a><span class='rightview' title='Right view section'>☑</span> Cakkhuviññāṇaṃ … pe … manoviññāṇaṃ katamakkhandhagaṇanaṃ gacchatīti? Viññāṇakkhandhagaṇanaṃ gacchatīti. Hañci manoviññāṇaṃ viññāṇakkhandhagaṇanaṃ gacchati, tena vata re vattabbe—“manoviññāṇaṃ viññāṇakkhandhena saṅgahitan”ti.</p>
<p><a class='sc' id='8'></a><a class='pts' id='pts337'></a><a class='ms' id='p_32Kv_1619'></a><a class='msdiv' id='msdiv472'></a><span class='wrongview' title='Wrong view section'>☒</span> Yathā dāmena vā yottena vā dve balībaddā saṅgahitā, sikkāya piṇḍapāto saṅgahito, sā gaddulena saṅgahito; evameva te dhammā tehi dhammehi <span class='var' id='note226' title='sakavādivacanaṃ (aṭṭhakathā passitabbā)'>saṅgahitāti</span>? Hañci dāmena vā yottena vā dve balībaddā saṅgahitā, sikkāya piṇḍapāto saṅgahito, sā gaddulena saṅgahito, tena vata re vattabbe—“atthi keci dhammā kehici dhammehi <span class='var' id='note227' title='sakavādivacanaṃ (aṭṭhakathā passitabbā)'>saṅgahitā”ti</span>.</p>
<p class='endsutta'><a class='ms' id='p_32Kv_1620'></a>Saṅgahitakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv15.1' lang='pli'>
<header>
<ul>
<li class='division'>Kathāvatthu</li>
<li>Anusayapaṇṇāsaka</li>
<li>Pannarasamavagga</li>
</ul>
<h1>Paccayatākathā</h1>
</header>
<p><a class='sc' id='1'></a><a class='pts' id='pts508'></a><a class='ms' id='p_32Kv_2275'></a><a class='msdiv' id='msdiv711'></a><span class='rightview' title='Right view section'>☑</span> Paccayatā vavatthitāti? Āmantā. Nanu vīmaṃsā hetu, so ca adhipatīti? Āmantā. Hañci vīmaṃsā hetu, so ca adhipati, tena vata re vattabbe—“hetupaccayena paccayo, adhipatipaccayena paccayo”ti.</p>
<p><a class='sc' id='2'></a><a class='ms' id='p_32Kv_2276'></a><span class='rightview' title='Right view section'>☑</span> Nanu chandādhipati sahajātānaṃ dhammānaṃ adhipatīti? Āmantā. Hañci chandādhipati sahajātānaṃ dhammānaṃ adhipati, tena vata re vattabbe— “adhipatipaccayena paccayo, sahajātapaccayena paccayo”ti.</p>
<p><a class='sc' id='3'></a><a class='ms' id='p_32Kv_2277'></a><a class='msdiv' id='msdiv712'></a><span class='rightview' title='Right view section'>☑</span> Nanu vīriyādhipati sahajātānaṃ dhammānaṃ adhipatīti? Āmantā. Hañci vīriyādhipati sahajātānaṃ dhammānaṃ adhipati, tena vata re vattabbe— “adhipatipaccayena paccayo, sahajātapaccayena paccayo”ti.</p>
<p><a class='sc' id='4'></a><a class='ms' id='p_32Kv_2278'></a><span class='rightview' title='Right view section'>☑</span> Nanu vīriyādhipati sahajātānaṃ dhammānaṃ adhipati, tañca indriyanti? Āmantā. Hañci vīriyādhipati sahajātānaṃ dhammānaṃ adhipati, tañca indriyaṃ, tena vata re vattabbe—“adhipatipaccayena paccayo, indriyapaccayena paccayo”ti.</p>
<p><a class='sc' id='5'></a><a class='ms' id='p_32Kv_2279'></a><span class='rightview' title='Right view section'>☑</span> Nanu vīriyādhipati sahajātānaṃ dhammānaṃ adhipati, tañca maggaṅganti? Āmantā. Hañci vīriyādhipati sahajātānaṃ dhammānaṃ adhipati, tañca maggaṅgaṃ, tena vata re vattabbe—“adhipatipaccayena paccayo, maggapaccayena paccayo”ti.</p>
<p><a class='sc' id='6'></a><a class='pts' id='pts509'></a><a class='ms' id='p_32Kv_2280'></a><a class='msdiv' id='msdiv713'></a><span class='rightview' title='Right view section'>☑</span> Nanu cittādhipati sahajātānaṃ dhammānaṃ adhipatīti? Āmantā. Hañci cittādhipati sahajātānaṃ dhammānaṃ adhipati, tena vata re vattabbe— “adhipatipaccayena paccayo, sahajātapaccayena paccayo”ti.</p>
<p><a class='sc' id='7'></a><a class='ms' id='p_32Kv_2281'></a><span class='rightview' title='Right view section'>☑</span> Nanu cittādhipati sahajātānaṃ dhammānaṃ adhipati, so ca āhāroti? Āmantā. Hañci cittādhipati sahajātānaṃ dhammānaṃ adhipati, so ca āhāro, tena vata re vattabbe—“adhipatipaccayena paccayo, āhārapaccayena paccayo”ti.</p>
<p><a class='sc' id='8'></a><a class='ms' id='p_32Kv_2282'></a><span class='rightview' title='Right view section'>☑</span> Nanu cittādhipati sahajātānaṃ dhammānaṃ adhipati, tañca indriyanti? Āmantā. Hañci cittādhipati sahajātānaṃ dhammānaṃ adhipati, tañca indriyaṃ, tena vata re vattabbe—“adhipatipaccayena paccayo, indriyapaccayena paccayo”ti.</p>
<p><a class='sc' id='9'></a><a class='ms' id='p_32Kv_2283'></a><a class='msdiv' id='msdiv714'></a><span class='rightview' title='Right view section'>☑</span> Nanu vīmaṃsādhipati sahajātānaṃ dhammānaṃ adhipatīti? Āmantā. Hañci vīmaṃsādhipati sahajātānaṃ dhammānaṃ adhipati, tena vata re vattabbe— “adhipatipaccayena paccayo, sahajātapaccayena paccayo”ti.</p>
<p><a class='sc' id='10'></a><a class='ms' id='p_32Kv_2284'></a><span class='rightview' title='Right view section'>☑</span> Nanu vīmaṃsādhipati sahajātānaṃ dhammānaṃ adhipati, tañca indriyanti? Āmantā. Hañci vīmaṃsādhipati sahajātānaṃ dhammānaṃ adhipati, tañca indriyaṃ, tena vata re vattabbe—“adhipatipaccayena paccayo, indriyapaccayena paccayo”ti.</p>
<p><a class='sc' id='11'></a><a class='ms' id='p_32Kv_2285'></a><span class='rightview' title='Right view section'>☑</span> Nanu vīmaṃsādhipati sahajātānaṃ dhammānaṃ adhipati, tañca maggaṅganti? Āmantā. Hañci vīmaṃsādhipati sahajātānaṃ dhammānaṃ adhipati, tañca maggaṅgaṃ, tena vata re vattabbe—“adhipatipaccayena paccayo, maggapaccayena paccayo”ti.</p>
<p><a class='sc' id='12'></a><a class='ms' id='p_32Kv_2286'></a><a class='msdiv' id='msdiv715'></a><span class='rightview' title='Right view section'>☑</span> Nanu ariyaṃ dhammaṃ garuṃ katvā uppajjati paccavekkhaṇā, tañcārammaṇanti? Āmantā. Hañci ariyaṃ dhammaṃ garuṃ katvā uppajjati paccavekkhaṇā, tañcārammaṇaṃ, tena vata re vattabbe—“adhipatipaccayena paccayo, ārammaṇapaccayena paccayo”ti.</p>
<p><a class='sc' id='13'></a><a class='pts' id='pts510'></a><a class='ms' id='p_32Kv_2287'></a><a class='msdiv' id='msdiv716'></a><span class='rightview' title='Right view section'>☑</span> Nanu purimā purimā kusalā dhammā pacchimānaṃ pacchimānaṃ kusalānaṃ dhammānaṃ anantarapaccayena paccayo, sā ca āsevanāti? Āmantā. Hañci purimā purimā kusalā dhammā pacchimānaṃ pacchimānaṃ kusalānaṃ dhammānaṃ anantarapaccayena paccayo, sā ca āsevanā, tena vata re vattabbe—“anantarapaccayena paccayo, āsevanapaccayena paccayo”ti.</p>
<p><a class='sc' id='14'></a><a class='ms' id='p_32Kv_2288'></a><span class='rightview' title='Right view section'>☑</span> Nanu purimā purimā akusalā dhammā pacchimānaṃ pacchimānaṃ akusalānaṃ dhammānaṃ anantarapaccayena paccayo, sā ca āsevanāti? Āmantā. Hañci purimā purimā akusalā dhammā pacchimānaṃ pacchimānaṃ akusalānaṃ dhammānaṃ anantarapaccayena paccayo, sā ca āsevanā, tena vata re vattabbe— “anantarapaccayena paccayo, āsevanapaccayena paccayo”ti.</p>
<p><a class='sc' id='15'></a><a class='ms' id='p_32Kv_2289'></a><span class='rightview' title='Right view section'>☑</span> Nanu purimā purimā kiriyābyākatā dhammā pacchimānaṃ pacchimānaṃ kiriyābyākatānaṃ dhammānaṃ anantarapaccayena paccayo, sā ca āsevanāti? Āmantā. Hañci purimā purimā kiriyābyākatā dhammā pacchimānaṃ pacchimānaṃ kiriyābyākatānaṃ dhammānaṃ anantarapaccayena paccayo, sā ca āsevanā, tena vata re vattabbe—“anantarapaccayena paccayo, āsevanapaccayena paccayo”ti.</p>
<p><a class='sc' id='16'></a><a class='ms' id='p_32Kv_2290'></a><a class='msdiv' id='msdiv717'></a><span class='rightview' title='Right view section'>☑</span> Na vattabbaṃ—“paccayatā vavatthitā”ti? Āmantā. Hetupaccayena paccayo hoti, ārammaṇapaccayena paccayo hoti, anantarapaccayena paccayo hoti, samanantarapaccayena paccayo hotīti? Na hevaṃ vattabbe. Tena hi paccayatā vavatthitāti.</p>
<p class='endsutta'><a class='ms' id='p_32Kv_2291'></a><span class='var' id='note350' title='paccayakathā (bj, pts1)'>Paccayatākathā</span> niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv17.9' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattarasamavagga</li>
</ul>
<h1>Navattabbaṃsaṃghassadinnaṃmahapphalantikathā</h1>
</header>
<p><a class='sc' id='1'></a><a class='ms' id='p_32Kv_2484'></a><a class='msdiv' id='msdiv797'></a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo … pe … anuttaraṃ puññakkhettaṃ lokassa, tena vata re vattabbe—“saṃghassa dinnaṃ mahapphalan”ti.</p>
<p><a class='sc' id='2'></a><a class='ms' id='p_32Kv_2485'></a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—“saṃghassa dinnaṃ mahapphalan”ti.</p>
<p><a class='sc' id='3'></a><a class='pts' id='pts554'></a><a class='ms' id='p_32Kv_2486'></a><a class='msdiv' id='msdiv798'></a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu vuttaṃ bhagavatā—“ saṃghe, gotami, dehi, saṃghe te dinne ahañceva pūjito bhavissāmi saṃgho cā”ti. Attheva suttantoti? Āmantā. Tena hi saṃghassa dinnaṃ mahapphalanti.</p>
<p><a class='sc' id='4'></a><a class='ms' id='p_32Kv_2487'></a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu sakko devānamindo bhagavantaṃ etadavoca—</p>
<blockquote class='gatha'>
<p><a class='sc' id='5'></a> <a class='ms' id='p_32Kv_2488'></a>“Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
kattha dinnaṃ mahapphalan”ti.</p>
<p><a class='sc' id='6'></a><a class='ms' id='p_32Kv_2489'></a>“Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.</p>
<p><a class='sc' id='7'></a><a class='ms' id='p_32Kv_2490'></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalanti.</p>
<p><a class='sc' id='8'></a> <a class='ms' id='p_32Kv_2491'></a>Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā <span class='var' id='note378' title='narasīhasāvakā (mr)'>naravīrasāvakā</span>,<br>
Pabhaṅkarā dhammamudīrayanti.</p>
<p><a class='sc' id='9'></a><a class='ms' id='p_32Kv_2492'></a>Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā lokavidūna vaṇṇitā.</p>
<p><a class='sc' id='10'></a><a class='ms' id='p_32Kv_2493'></a>Etādisaṃ yaññamanussarantā,<br>
Ye vedajātā <span class='var' id='note379' title='viharanti (bj, pts1, mr)'>vicaranti</span> loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.</p>
</blockquote>
<p><a class='sc' id='11'></a><a class='pts' id='pts555'></a><a class='ms' id='p_32Kv_2494'></a>Attheva suttantoti? Āmantā. Tena hi saṃghassa dinnaṃ mahapphalanti.</p>
<p class='endsutta'><a class='ms' id='p_32Kv_2495'></a>Na vattabbaṃ saṃghassa dinnaṃ mahapphalantikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv15.2' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Pannarasamavagga</li>
</ul>
<h1>Aññamaññapaccayakathā</h1>
</header>
<p><a class='sc' id='1'></a><a class='pts' id='pts511'></a><a class='ms' id='p_32Kv_2292'></a><a class='msdiv' id='msdiv718'></a><span class='rightview' title='Right view section'>☑</span> <span class='var' id='note351' title='avijjāpaccayāpi (bj, pts1)'>Avijjāpaccayāva</span> saṅkhārā, na vattabbaṃ—“saṅkhārapaccayāpi avijjā”ti? Āmantā. Nanu avijjā saṅkhārena sahajātāti? Āmantā. Hañci avijjā saṅkhārena sahajātā, tena vata re vattabbe—“avijjāpaccayāpi saṅkhārā, saṅkhārapaccayāpi avijjā”ti.</p>
<p><a class='sc' id='2'></a><a class='ms' id='p_32Kv_2293'></a><span class='rightview' title='Right view section'>☑</span> Taṇhāpaccayāva upādānaṃ, na vattabbaṃ—“upādānapaccayāpi taṇhā”ti? Āmantā. Nanu taṇhā upādānena sahajātāti? Āmantā. Hañci taṇhā upādānena sahajātā, tena vata re vattabbe—“taṇhāpaccayāpi upādānaṃ, upādānapaccayāpi taṇhā”ti.</p>
<p><a class='sc' id='3'></a><a class='ms' id='p_32Kv_2294'></a><a class='msdiv' id='msdiv719'></a><span class='wrongview' title='Wrong view section'>☒</span> “Jarāmaraṇapaccayā, bhikkhave, jāti, jātipaccayā bhavo”ti—attheva suttantoti? Natthi. Tena hi avijjāpaccayāva saṅkhārā, na vattabbaṃ— “saṅkhārapaccayāpi avijjā”ti. Taṇhāpaccayāva upādānaṃ, na vattabbaṃ— “upādānapaccayāpi taṇhā”ti.</p>
<p><a class='sc' id='4'></a><a class='ms' id='p_32Kv_2295'></a><span class='rightview' title='Right view section'>☑</span> “Viññāṇapaccayā, bhikkhave, nāmarūpaṃ, nāmarūpapaccayāpi viññāṇan”<span class='var' id='note352' title='^dn14#121 [Mahāpadānasutta/11.&#160;Bodhisattaabhinivesa] thokaṃ pana'>ti</span>— attheva suttantoti? Āmantā. Tena hi avijjāpaccayāpi saṅkhārā, saṅkhārapaccayāpi avijjā; taṇhāpaccayāpi upādānaṃ, upādānapaccayāpi taṇhāti.</p>
<p class='endsutta'><a class='ms' id='p_32Kv_2296'></a>Aññamaññapaccayakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

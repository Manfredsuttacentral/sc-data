<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv19.1' lang='pli'>
<header>
<ul>
<li class='division'>Kathāvatthu</li>
<li>Niggahapaṇṇāsaka</li>
<li>Ekūnavīsatimavagga</li>
</ul>
<h1>Kilesajahanakathā</h1>
</header>
<p><a class='sc' id='1'></a><a class='pts' id='pts576'></a><a class='ms' id='p_32Kv_2583'></a><a class='msdiv' id='msdiv828'></a><span class='rightview' title='Right view section'>☑</span> Atīte kilese jahatīti? Āmantā. Niruddhaṃ nirodheti, vigataṃ vigameti, khīṇaṃ khepeti, atthaṅgataṃ atthaṅgameti, abbhatthaṅgataṃ abbhatthaṅgametīti? Na hevaṃ vattabbe … pe … atīte kilese jahatīti? Āmantā. Nanu atītaṃ niruddhanti? Āmantā. Hañci atītaṃ niruddhaṃ, no ca vata re vattabbe—“atīte kilese jahatī”ti. Atīte kilese jahatīti? Āmantā. Nanu atītaṃ natthīti? Āmantā. Hañci atītaṃ natthi, no ca vata re vattabbe—“atīte kilese jahatī”ti.</p>
<p><a class='sc' id='2'></a><a class='ms' id='p_32Kv_2584'></a><a class='msdiv' id='msdiv829'></a><span class='rightview' title='Right view section'>☑</span> Anāgate kilese jahatīti? Āmantā. Ajātaṃ ajaneti, asañjātaṃ asañjaneti, anibbattaṃ anibbatteti, apātubhūtaṃ apātubhāvetīti? Na hevaṃ vattabbe … pe … anāgate kilese jahatīti? Āmantā. Nanu anāgataṃ ajātanti? Āmantā. Hañci anāgataṃ ajātaṃ, no ca vata re vattabbe—“anāgate kilese jahatī”ti. Anāgate kilese jahatīti? Āmantā. Nanu anāgataṃ natthīti? Āmantā. Hañci anāgataṃ natthi, no ca vata re vattabbe—“anāgate kilese jahatī”ti.</p>
<p><a class='sc' id='3'></a><a class='pts' id='pts577'></a><a class='ms' id='p_32Kv_2585'></a><a class='msdiv' id='msdiv830'></a><span class='rightview' title='Right view section'>☑</span> Paccuppanne kilese jahatīti? Āmantā. Ratto rāgaṃ jahati, duṭṭho dosaṃ jahati, mūḷho mohaṃ jahati, kiliṭṭho kilese jahatīti? Na hevaṃ vattabbe … pe … rāgena rāgaṃ jahati, dosena dosaṃ jahati, mohena mohaṃ jahati, kilesehi kilese jahatīti? Na hevaṃ vattabbe … pe …</p>
<p><a class='sc' id='4'></a><a class='ms' id='p_32Kv_2586'></a><span class='rightview' title='Right view section'>☑</span> Rāgo cittasampayutto, maggo cittasampayuttoti? Āmantā. Dvinnaṃ cittānaṃ samodhānaṃ hotīti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_2587'></a><span class='rightview' title='Right view section'>☑</span> Rāgo akusalo, maggo kusaloti? Āmantā. Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_2588'></a><span class='rightview' title='Right view section'>☑</span> Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Āmantā. Nanu vuttaṃ bhagavatā—“cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca—idaṃ paṭhamaṃ suvidūravidūraṃ … pe … tasmā sataṃ dhammo asabbhi ārakā”ti. Attheva suttantoti? Āmantā. Tena hi na vattabbaṃ—“kusalākusalā … pe … sammukhībhāvaṃ āgacchantī”ti.</p>
<p><a class='sc' id='7'></a><a class='ms' id='p_32Kv_2589'></a><a class='msdiv' id='msdiv831'></a><span class='wrongview' title='Wrong view section'>☒</span> Na vattabbaṃ—“atīte kilese jahati, anāgate kilese jahati, paccuppanne kilese jahatī”ti? Āmantā. Natthi kilese jahatīti? Na hevaṃ vattabbe … pe … tena hi atīte kilese jahati, anāgate kilese jahati, paccuppanne kilese jahatīti.</p>
<p class='endsutta'><a class='ms' id='p_32Kv_2590'></a>Kilesajahanakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

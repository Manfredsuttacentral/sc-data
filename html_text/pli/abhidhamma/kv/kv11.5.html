<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv11.5' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Ekādasamavagga</li>
</ul>
<h1>Iddhibalakathā</h1>
</header>
<p><a class='sc' id='1'></a><a class='pts' id='pts456'></a><a class='ms' id='p_32Kv_2054'></a><a class='msdiv' id='msdiv621'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Iddhimayiko so āyu, iddhimayikā sā gati, iddhimayiko so attabhāvappaṭilābhoti? Na hevaṃ vattabbe … pe ….</p>
<p><a class='sc' id='2'></a><a class='ms' id='p_32Kv_2055'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Atītaṃ kappaṃ tiṭṭheyya, anāgataṃ kappaṃ tiṭṭheyyāti? Na hevaṃ vattabbe … pe … iddhibalena samannāgato kappaṃ tiṭṭheyyāti? Āmantā. Dve kappe tiṭṭheyya, tayo kappe tiṭṭheyya, cattāro kappe tiṭṭheyyāti? Na hevaṃ vattabbe … pe … iddhibalena samannāgato kappaṃ tiṭṭheyyāti? Āmantā. Sati jīvite jīvitāvasese tiṭṭheyya, asati jīvite jīvitāvasese tiṭṭheyyāti? Sati jīvite jīvitāvasese tiṭṭheyyāti. Hañci sati jīvite jīvitāvasese tiṭṭheyya, no ca vata re vattabbe—“iddhibalena samannāgato kappaṃ tiṭṭheyyā”ti. Asati jīvite jīvitāvasese <span class='var' id='note290' title='tiṭṭheyya (bj)'>tiṭṭheyyāti</span>, mato tiṭṭheyya, kālaṅkato tiṭṭheyyāti? Na hevaṃ vattabbe … pe ….</p>
<p><a class='sc' id='3'></a><a class='pts' id='pts457'></a><a class='ms' id='p_32Kv_2056'></a><a class='msdiv' id='msdiv622'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Uppanno phasso mā nirujjhīti labbhā iddhiyā paggahetunti? Na hevaṃ vattabbe … pe … uppannā vedanā … pe … uppannā saññā … pe … uppannā cetanā … pe … uppannaṃ cittaṃ … uppannā saddhā … uppannaṃ vīriyaṃ … uppannā sati … uppanno samādhi … pe … uppannā paññā mā nirujjhīti labbhā iddhiyā paggahetunti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_2057'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Rūpaṃ niccaṃ hotūti labbhā iddhiyā paggahetunti? Na hevaṃ vattabbe … pe … vedanā … pe … saññā … saṅkhārā … viññāṇaṃ niccaṃ hotūti labbhā iddhiyā paggahetunti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_2058'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Jātidhammā sattā mā jāyiṃsūti labbhā iddhiyā paggahetunti? Na hevaṃ vattabbe … pe … jarādhammā sattā mā <span class='var' id='note291' title='jīyiṃsūti (bj, mr) | jiriṃsūti (s1-3) | jiriṃsu (pts1)'>jīriṃsūti</span> … pe … byādhidhammā sattā mā byādhiyiṃsūti … pe … maraṇadhammā sattā mā mīyiṃsūti labbhā iddhiyā paggahetunti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_2059'></a><a class='msdiv' id='msdiv623'></a><span class='wrongview' title='Wrong view section'>☒</span> Na vattabbaṃ—“iddhibalena samannāgato kappaṃ tiṭṭheyyā”ti? Āmantā. Nanu vuttaṃ bhagavatā—“ yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā”ti. Attheva suttantoti? Āmantā. Tena hi iddhibalena samannāgato kappaṃ tiṭṭheyyāti.</p>
<p><a class='sc' id='7'></a><a class='pts' id='pts458'></a><a class='ms' id='p_32Kv_2060'></a><a class='msdiv' id='msdiv624'></a><span class='rightview' title='Right view section'>☑</span> Iddhibalena samannāgato kappaṃ tiṭṭheyyāti? Āmantā. Nanu vuttaṃ bhagavatā— “ catunnaṃ, bhikkhave, dhammānaṃ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ. Katamesaṃ catunnaṃ? ‘Jarādhammo mā jīrī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ. ‘Byādhidhammo mā byādhiyī’ti … pe … ‘maraṇadhammo mā mīyī’ti … pe … yāni kho pana tāni pubbe katāni pāpakāni kammāni saṃkilesikāni <span class='var' id='note294' title='ponobhavikāni (bj, pts1)'>ponobbhavikāni</span> <span class='var' id='note295' title='nissārāni (bj, pts1, mr) | dukkhudrayāni (s1-3)'>sadarāni</span> dukkhavipākāni āyatiṃ jātijarāmaraṇiyāni, ‘tesaṃ vipāko mā nibbattī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ. Imesaṃ kho, bhikkhave, catunnaṃ dhammānaṃ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmin”ti. Attheva suttantoti? Āmantā. Tena hi na vattabbaṃ—“iddhibalena samannāgato kappaṃ tiṭṭheyyā”ti.</p>
<p class='endsutta'><a class='ms' id='p_32Kv_2061'></a>Iddhibalakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

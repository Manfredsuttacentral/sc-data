<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv8.8' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Aṭṭhamavagga</li>
</ul>
<h1>Arūperūpakathā</h1>
</header>
<p><a class='sc' id='1'></a><a class='ms' id='p_32Kv_1778'></a><a class='msdiv' id='msdiv524'></a><span class='rightview' title='Right view section'>☑</span> Atthi rūpaṃ arūpesūti? Āmantā. Rūpabhavo rūpagati rūpasattāvāso rūpasaṃsāro rūpayoni rūpattabhāvapaṭilābhoti? Na hevaṃ vattabbe … pe … nanu arūpabhavo arūpagati arūpasattāvāso arūpasaṃsāro arūpayoni arūpattabhāvapaṭilābhoti? Āmantā. Hañci arūpabhavo … pe … arūpattabhāvapaṭilābho, no ca vata re vattabbe— “atthi rūpaṃ arūpesū”ti.</p>
<p><a class='sc' id='2'></a><a class='pts' id='pts379'></a><a class='ms' id='p_32Kv_1779'></a><span class='rightview' title='Right view section'>☑</span> Atthi rūpaṃ arūpesūti? Āmantā. Pañcavokārabhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe … pe … nanu catuvokārabhavo … pe … attabhāvapaṭilābhoti? Āmantā. Hañci catuvokārabhavo gati … pe … attabhāvapaṭilābho, no ca vata re vattabbe—“atthi rūpaṃ arūpesū”ti.</p>
<p><a class='sc' id='3'></a><a class='ms' id='p_32Kv_1780'></a><a class='msdiv' id='msdiv525'></a><span class='rightview' title='Right view section'>☑</span> Atthi rūpaṃ rūpadhātuyā, so ca rūpabhavo rūpagati rūpasattāvāso rūpasaṃsāro rūpayoni rūpattabhāvapaṭilābhoti? Āmantā. Atthi rūpaṃ arūpesu, so ca rūpabhavo rūpagati … pe … rūpattabhāvapaṭilābhoti? Na hevaṃ vattabbe … pe … atthi rūpaṃ rūpadhātuyā, so ca pañcavokārabhavo gati … pe … attabhāvapaṭilābhoti? Āmantā. Atthi rūpaṃ arūpesu, so ca pañcavokārabhavo gati … pe … attabhāvapaṭilābhoti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_1781'></a><span class='rightview' title='Right view section'>☑</span> Atthi rūpaṃ arūpesu, so ca arūpabhavo arūpagati arūpasattāvāso arūpasaṃsāro arūpayoni arūpattabhāvapaṭilābhoti? Āmantā. Atthi rūpaṃ <span class='var' id='note252' title='arūpadhātuyā (sabbattha)'>rūpadhātuyā</span>, so ca arūpabhavo arūpagati … pe … arūpattabhāvapaṭilābhoti? Na hevaṃ vattabbe … pe … atthi rūpaṃ arūpesu, so ca catuvokārabhavo gati … pe … attabhāvapaṭilābhoti? Āmantā. Atthi rūpaṃ <span class='var' id='note253' title='arūpadhātuyā (sabbattha)'>rūpadhātuyā</span>, so ca catuvokārabhavo gati … pe … attabhāvapaṭilābhoti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_1782'></a><a class='msdiv' id='msdiv526'></a><span class='rightview' title='Right view section'>☑</span> Atthi rūpaṃ arūpesūti? Āmantā. Nanu rūpānaṃ nissaraṇaṃ <span class='var' id='note254' title='^dn33#194 [Saṅgītisutta/5.&#160;Pañcaka]; ^an5.200#1 [200.&#160;Nissāraṇīyasutta]; ^it72#1 [Nissaraṇiyasutta]'>arūpaṃ</span> vuttaṃ bhagavatāti? Āmantā. Hañci rūpānaṃ nissaraṇaṃ <span class='var' id='note255' title='^dn33#194 [Saṅgītisutta/5.&#160;Pañcaka]; ^an5.200#1 [200.&#160;Nissāraṇīyasutta]; ^it72#1 [Nissaraṇiyasutta]'>arūpaṃ</span> vuttaṃ bhagavatā, no ca vata re vattabbe—“atthi rūpaṃ arūpesū”ti.</p>
<p><a class='sc' id='6'></a><a class='pts' id='pts380'></a><a class='ms' id='p_32Kv_1783'></a><span class='rightview' title='Right view section'>☑</span> Rūpānaṃ nissaraṇaṃ arūpaṃ vuttaṃ bhagavatā, atthi rūpaṃ arūpesūti? Āmantā. Kāmānaṃ nissaraṇaṃ nekkhammaṃ vuttaṃ bhagavatā, atthi nekkhammesu kāmā, atthi anāsavesu āsavā, atthi apariyāpannesu pariyāpannāti? Na hevaṃ vattabbe … pe ….</p>
<p class='endsutta'><a class='ms' id='p_32Kv_1784'></a>Arūpe rūpakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

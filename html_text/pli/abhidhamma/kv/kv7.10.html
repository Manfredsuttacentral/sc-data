<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv7.10' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattamavagga</li>
</ul>
<h1>Vipākovipākadhammadhammotikathā</h1>
</header>
<p><a class='sc' id='1'></a><a class='pts' id='pts358'></a><a class='ms' id='p_32Kv_1710'></a><a class='msdiv' id='msdiv501'></a><span class='rightview' title='Right view section'>☑</span> Vipāko vipākadhammadhammoti? Āmantā. Tassa vipāko vipākadhammadhammoti? Na hevaṃ vattabbe … pe … tassa vipāko vipākadhammadhammoti? Āmantā. Tassa tasseva natthi dukkhassa antakiriyā natthi vaṭṭupacchedo natthi anupādāparinibbānanti? Na hevaṃ vattabbe … pe ….</p>
<p><a class='sc' id='2'></a><a class='ms' id='p_32Kv_1711'></a><span class='rightview' title='Right view section'>☑</span> Vipāko vipākadhammadhammoti? Āmantā. Vipākoti vā vipākadhammadhammoti vā vipākadhammadhammoti vā vipākoti vā esese ekaṭṭhe same samabhāge tajjāteti? Na hevaṃ vattabbe … pe ….</p>
<p><a class='sc' id='3'></a><a class='ms' id='p_32Kv_1712'></a><span class='rightview' title='Right view section'>☑</span> Vipāko vipākadhammadhammoti? Āmantā. Vipāko ca vipākadhammadhammo ca vipākadhammadhammo ca vipāko ca sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇāti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_1713'></a><span class='rightview' title='Right view section'>☑</span> Vipāko vipākadhammadhammoti? Āmantā. Taññeva akusalaṃ so akusalassa vipāko, taññeva kusalaṃ so kusalassa vipākoti? Na hevaṃ vattabbe … pe ….</p>
<p><a class='sc' id='5'></a><a class='ms' id='p_32Kv_1714'></a><span class='rightview' title='Right view section'>☑</span> Vipāko vipākadhammadhammoti? Āmantā. Yeneva cittena pāṇaṃ hanati teneva cittena niraye paccati, yeneva cittena dānaṃ deti teneva cittena sagge modatīti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_1715'></a><a class='msdiv' id='msdiv502'></a><span class='wrongview' title='Wrong view section'>☒</span> Na vattabbaṃ—“vipāko vipākadhammadhammo”ti? Āmantā. Nanu vipākā cattāro khandhā arūpino aññamaññapaccayāti? Āmantā. Hañci vipākā cattāro khandhā arūpino aññamaññapaccayā, tena vata re vattabbe—“vipāko vipākadhammadhammo”ti.</p>
<p class='endsutta'><a class='ms' id='p_32Kv_1716'></a>Vipāko vipākadhammadhammotikathā niṭṭhitā.<br>
Sattamo vaggo.</p>
<p class='uddana-intro'><a class='ms' id='p_32Kv_1717'></a>Tassuddānaṃ</p>
<p><a class='sc' id='7'></a><a class='pts' id='pts359'></a><a class='ms' id='p_32Kv_1718'></a>Saṅgaho, sampayutto, cetasiko dhammo, cetasikaṃ dānaṃ, paribhogamayaṃ puññaṃ vaḍḍhati, ito dinnena tattha yāpenti, pathavī kammavipāko, jarāmaraṇaṃ vipāko, natthi ariyadhammavipāko, vipāko vipākadhammadhammoti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

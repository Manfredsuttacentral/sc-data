<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv38' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>38. Pāricchattakavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns472'></a><a class='ms' id='p_19Vv_522'></a><a class='msdiv' id='msdiv680'></a>“Pāricchattake koviḷāre,<br>
ramaṇīye manorame;<br>
Dibbamālaṃ ganthamānā,<br>
gāyantī sampamodasi.</p>
<p><a class='sc' id='2'></a><a class='vns' id='vns473'></a><a class='ms' id='p_19Vv_523'></a><a class='msdiv' id='msdiv681'></a>Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.</p>
<p><a class='sc' id='3'></a><a class='vns' id='vns474'></a><a class='ms' id='p_19Vv_524'></a><a class='msdiv' id='msdiv682'></a>Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.</p>
<p><a class='sc' id='4'></a><a class='vns' id='vns475'></a><a class='ms' id='p_19Vv_525'></a><a class='msdiv' id='msdiv683'></a>Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class='sc' id='5'></a><a class='vns' id='vns476'></a><a class='ms' id='p_19Vv_526'></a><a class='msdiv' id='msdiv684'></a>Vaṭaṃsakā <span class='var' id='note165' title='vātadhūtā (bj, s2, s3)'>vātadhutā</span>,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class='sc' id='6'></a><a class='vns' id='vns477'></a><a class='pts2ed' id='pts2ed56'></a><a class='ms' id='p_19Vv_527'></a><a class='msdiv' id='msdiv685'></a>Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.</p>
<p><a class='sc' id='7'></a><a class='vns' id='vns478'></a><a class='ms' id='p_19Vv_528'></a><a class='msdiv' id='msdiv686'></a>Ghāyase taṃ <span class='var' id='note166' title='suciṃ gandhaṃ (bj)'>sucigandhaṃ</span>,<br>
rūpaṃ passasi <span class='var' id='note167' title='mānusaṃ (pts-a)'>amānusaṃ</span>;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='8'></a><a class='vns' id='vns479'></a><a class='ms' id='p_19Vv_529'></a><a class='msdiv' id='msdiv687'></a>“Pabhassaraṃ accimantaṃ,<br>
vaṇṇagandhena saṃyutaṃ;<br>
Asokapupphamālāhaṃ,<br>
buddhassa upanāmayiṃ.</p>
<p><a class='sc' id='9'></a><a class='vns' id='vns480'></a><a class='ms' id='p_19Vv_530'></a><a class='msdiv' id='msdiv688'></a>Tāhaṃ kammaṃ karitvāna,<br>
kusalaṃ buddhavaṇṇitaṃ;<br>
Apetasokā sukhitā,<br>
sampamodāmanāmayā”ti.</p>
</blockquote>
<p class='endsutta'><a class='sc' id='10'></a><a class='ms' id='p_19Vv_531'></a>Pāricchattakavimānaṃ dasamaṃ.</p>
<p class='uddana-intro'><a class='sc' id='11'></a><a class='ms' id='p_19Vv_532'></a>Tassuddānaṃ</p>
<blockquote class='uddanagatha'>
<p><a class='sc' id='12'></a><a class='ms' id='p_19Vv_533'></a>Uḷāro ucchu pallaṅko,<br>
latā ca guttilena ca;<br>
Daddallapesamallikā,<br>
visālakkhi pāricchattako;<br>
Vaggo tena pavuccatīti.</p>
</blockquote>
<p class='endsutta'><a class='sc' id='13'></a><a class='ms' id='p_19Vv_534'></a>Pāricchattakavaggo tatiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv63' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Mahārathavagga</li>
</ul>
<h1>63. Cūḷarathavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns742'></a><a class='ms' id='p_19Vv_824'></a><a class='msdiv' id='msdiv981'></a>“Daḷhadhammā nisārassa,<br>
dhanuṃ olubbha tiṭṭhasi;<br>
Khattiyo nusi rājañño,<br>
adu luddo <span class='var' id='note251' title='vanācaroti (s2, s3, mr)'>vanecaro”ti</span>.</p>
<p><a class='sc' id='2'></a><a class='vns' id='vns743'></a><a class='ms' id='p_19Vv_825'></a><a class='msdiv' id='msdiv982'></a>“Assakādhipatissāhaṃ,<br>
bhante putto vanecaro;<br>
Nāmaṃ me bhikkhu te brūmi,<br>
sujāto iti maṃ <span class='var' id='note252' title='viduṃ (bj)'>vidū</span>.</p>
<p><a class='sc' id='3'></a><a class='vns' id='vns744'></a><a class='ms' id='p_19Vv_826'></a><a class='msdiv' id='msdiv983'></a>Mige gavesamānohaṃ,<br>
Ogāhanto brahāvanaṃ;<br>
<span class='var' id='note253' title='migaṃ gantveva (s2, s3) | migavadhañca (mr)'>Migaṃ tañceva</span> nāddakkhiṃ,<br>
Tañca disvā ṭhito ahan”ti.</p>
<p><a class='sc' id='4'></a><a class='vns' id='vns745'></a><a class='pts2ed' id='pts2ed91'></a><a class='ms' id='p_19Vv_827'></a><a class='msdiv' id='msdiv984'></a>“Svāgataṃ te mahāpuñña,<br>
atho te adurāgataṃ;<br>
Etto udakamādāya,<br>
pāde pakkhālayassu te.</p>
<p><a class='sc' id='5'></a><a class='vns' id='vns746'></a><a class='ms' id='p_19Vv_828'></a><a class='msdiv' id='msdiv985'></a>Idampi pānīyaṃ sītaṃ,<br>
ābhataṃ girigabbharā;<br>
Rājaputta tato <span class='var' id='note254' title='pītvā (bj, pts2)'>pitvā</span>,<br>
santhatasmiṃ upāvisā”ti.</p>
<p><a class='sc' id='6'></a><a class='vns' id='vns747'></a><a class='ms' id='p_19Vv_829'></a><a class='msdiv' id='msdiv986'></a>“Kalyāṇī vata te vācā,<br>
Savanīyā mahāmuni;<br>
Nelā <span class='var' id='note255' title='catthavatī (bj)'>atthavatī</span> vaggu,<br>
<span class='var' id='note256' title='mantā (s2, s3, pts1-2, mr)'>Mantvā</span> atthañca <span class='var' id='note257' title='bhāsase (bj)'>bhāsasi</span>.</p>
<p><a class='sc' id='7'></a><a class='vns' id='vns748'></a><a class='ms' id='p_19Vv_830'></a><a class='msdiv' id='msdiv987'></a>Kā te rati vane viharato,<br>
Isinisabha vadehi puṭṭho;<br>
Tava vacanapathaṃ nisāmayitvā,<br>
Atthadhammapadaṃ samācaremase”ti.</p>
<p><a class='sc' id='8'></a><a class='vns' id='vns749'></a><a class='ms' id='p_19Vv_831'></a><a class='msdiv' id='msdiv988'></a>“Ahiṃsā sabbapāṇīnaṃ,<br>
kumāramhāka ruccati;<br>
Theyyā ca aticārā ca,<br>
majjapānā ca ārati.</p>
<p><a class='sc' id='9'></a><a class='vns' id='vns750'></a><a class='ms' id='p_19Vv_832'></a><a class='msdiv' id='msdiv989'></a>Ārati samacariyā ca,<br>
bāhusaccaṃ kataññutā;<br>
Diṭṭheva dhamme pāsaṃsā,<br>
dhammā ete pasaṃsiyāti.</p>
<p><a class='sc' id='10'></a><a class='vns' id='vns751'></a><a class='ms' id='p_19Vv_833'></a><a class='msdiv' id='msdiv990'></a>Santike maraṇaṃ tuyhaṃ,<br>
oraṃ māsehi pañcahi;<br>
Rājaputta vijānāhi,<br>
attānaṃ parimocayā”ti.</p>
<p><a class='sc' id='11'></a><a class='vns' id='vns752'></a><a class='ms' id='p_19Vv_834'></a><a class='msdiv' id='msdiv991'></a>“Katamaṃ svāhaṃ janapadaṃ gantvā,<br>
Kiṃ kammaṃ kiñca porisaṃ;<br>
Kāya vā pana vijjāya,<br>
Bhaveyyaṃ ajarāmaro”ti.</p>
<p><a class='sc' id='12'></a><a class='vns' id='vns753'></a><a class='ms' id='p_19Vv_835'></a><a class='msdiv' id='msdiv992'></a>“Na vijjate so padeso,<br>
kammaṃ vijjā ca porisaṃ;<br>
Yattha gantvā bhave macco,<br>
rājaputtājarāmaro.</p>
<p><a class='sc' id='13'></a><a class='vns' id='vns754'></a><a class='ms' id='p_19Vv_836'></a><a class='msdiv' id='msdiv993'></a>Mahaddhanā mahābhogā,<br>
raṭṭhavantopi khattiyā;<br>
Pahūtadhanadhaññāse,<br>
<span class='var' id='note259' title='na tepi (bj) | tepi na (s2, s3, pts1-2)'>tepi no</span> ajarāmarā.</p>
<p><a class='sc' id='14'></a><a class='vns' id='vns755'></a><a class='ms' id='p_19Vv_837'></a><a class='msdiv' id='msdiv994'></a>Yadi te sutā <span class='var' id='note260' title='andhakaveṇhuputtā (bj, pts1-2) | andhakaveṇḍaputtā (s2, s3, mr)'>andhakaveṇḍuputtā</span>,<br>
Sūrā vīrā vikkantappahārino;<br>
Tepi āyukkhayaṃ pattā,<br>
Viddhastā sassatīsamā.</p>
<p><a class='sc' id='15'></a><a class='vns' id='vns756'></a><a class='ms' id='p_19Vv_838'></a><a class='msdiv' id='msdiv995'></a>Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p><a class='sc' id='16'></a><a class='vns' id='vns757'></a><a class='ms' id='p_19Vv_839'></a><a class='msdiv' id='msdiv996'></a>Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p><a class='sc' id='17'></a><a class='vns' id='vns758'></a><a class='ms' id='p_19Vv_840'></a><a class='msdiv' id='msdiv997'></a>Isayo cāpi ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p><a class='sc' id='18'></a><a class='vns' id='vns759'></a><a class='pts2ed' id='pts2ed92'></a><a class='ms' id='p_19Vv_841'></a><a class='msdiv' id='msdiv998'></a>Bhāvitattāpi arahanto,<br>
katakiccā anāsavā;<br>
Nikkhipanti imaṃ dehaṃ,<br>
puññapāpaparikkhayā”ti.</p>
<p><a class='sc' id='19'></a><a class='vns' id='vns760'></a><a class='ms' id='p_19Vv_842'></a><a class='msdiv' id='msdiv999'></a>“Subhāsitā atthavatī,<br>
gāthāyo te mahāmuni;<br>
Nijjhattomhi subhaṭṭhena,<br>
tvañca me saraṇaṃ bhavā”ti.</p>
<p><a class='sc' id='20'></a><a class='vns' id='vns761'></a><a class='ms' id='p_19Vv_843'></a><a class='msdiv' id='msdiv1000'></a>“Mā maṃ tvaṃ saraṇaṃ gaccha,<br>
tameva saraṇaṃ <span class='var' id='note261' title='bhaja (mr)'>vaja</span>;<br>
Sakyaputtaṃ mahāvīraṃ,<br>
yamahaṃ saraṇaṃ gato”ti.</p>
<p><a class='sc' id='21'></a><a class='vns' id='vns762'></a><a class='ms' id='p_19Vv_844'></a><a class='msdiv' id='msdiv1001'></a>“Katarasmiṃ so janapade,<br>
satthā tumhāka mārisa;<br>
Ahampi daṭṭhuṃ gacchissaṃ,<br>
jinaṃ appaṭipuggalan”ti.</p>
<p><a class='sc' id='22'></a><a class='vns' id='vns763'></a><a class='ms' id='p_19Vv_845'></a><a class='msdiv' id='msdiv1002'></a>“Puratthimasmiṃ janapade,<br>
okkākakulasambhavo;<br>
Tatthāsi purisājañño,<br>
so ca kho parinibbuto”ti.</p>
<p><a class='sc' id='23'></a><a class='vns' id='vns764'></a><a class='ms' id='p_19Vv_846'></a><a class='msdiv' id='msdiv1003'></a>“Sace hi buddho tiṭṭheyya,<br>
Satthā tumhāka mārisa;<br>
Yojanāni sahassāni,<br>
<span class='var' id='note262' title='gacche (s2, s3, mr)'>Gaccheyyaṃ</span> payirupāsituṃ.</p>
<p><a class='sc' id='24'></a><a class='vns' id='vns765'></a><a class='ms' id='p_19Vv_847'></a><a class='msdiv' id='msdiv1004'></a><span class='var' id='note263' title='yato kho (mr)'>Yato ca kho</span> parinibbuto,<br>
satthā tumhāka mārisa;<br>
<span class='var' id='note264' title='parinibbutaṃ (s2, s3, mr)'>Nibbutampi</span> mahāvīraṃ,<br>
gacchāmi saraṇaṃ ahaṃ.</p>
<p><a class='sc' id='25'></a><a class='vns' id='vns766'></a><a class='ms' id='p_19Vv_848'></a><a class='msdiv' id='msdiv1005'></a>Upemi saraṇaṃ buddhaṃ,<br>
dhammañcāpi anuttaraṃ;<br>
Saṃghañca naradevassa,<br>
gacchāmi saraṇaṃ ahaṃ.</p>
<p><a class='sc' id='26'></a><a class='vns' id='vns767'></a><a class='ms' id='p_19Vv_849'></a><a class='msdiv' id='msdiv1006'></a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho”ti.</p>
<p><a class='sc' id='27'></a><a class='vns' id='vns768'></a><a class='ms' id='p_19Vv_850'></a><a class='msdiv' id='msdiv1007'></a>“Sahassaraṃsīva yathā mahappabho,<br>
Disaṃ yathā bhāti nabhe anukkamaṃ;<br>
<span class='var' id='note265' title='tathappakāro (bj, s2, s3, pts1-2)'>Tathāpakāro</span> <span class='var' id='note266' title='tavayaṃ (bj, pts1-2)'>tavāyaṃ</span> mahāratho,<br>
Samantato yojanasattamāyato.</p>
<p><a class='sc' id='28'></a><a class='vns' id='vns769'></a><a class='ms' id='p_19Vv_851'></a><a class='msdiv' id='msdiv1008'></a>Suvaṇṇapaṭṭehi samantamotthaṭo,<br>
Urassa muttāhi maṇīhi cittito;<br>
Lekhā suvaṇṇassa ca rūpiyassa ca,<br>
Sobhenti veḷuriyamayā sunimmitā.</p>
<p><a class='sc' id='29'></a><a class='vns' id='vns770'></a><a class='ms' id='p_19Vv_852'></a><a class='msdiv' id='msdiv1009'></a>Sīsañcidaṃ veḷuriyassa nimmitaṃ,<br>
Yugañcidaṃ lohitakāya cittitaṃ;<br>
Yuttā suvaṇṇassa ca rūpiyassa ca,<br>
Sobhanti assā ca ime manojavā.</p>
<p><a class='sc' id='30'></a><a class='vns' id='vns771'></a><a class='ms' id='p_19Vv_853'></a><a class='msdiv' id='msdiv1010'></a>So tiṭṭhasi hemarathe adhiṭṭhito,<br>
Devānamindova sahassavāhano;<br>
Pucchāmi tāhaṃ yasavanta <span class='var' id='note267' title='kovida (mr)'>kovidaṃ</span>,<br>
Kathaṃ tayā laddho ayaṃ uḷāro”ti.</p>
<p><a class='sc' id='31'></a><a class='vns' id='vns772'></a><a class='pts2ed' id='pts2ed93'></a><a class='ms' id='p_19Vv_854'></a><a class='msdiv' id='msdiv1011'></a>“Sujāto nāmahaṃ bhante,<br>
rājaputto pure ahuṃ;<br>
Tvañca maṃ anukampāya,<br>
saññamasmiṃ nivesayi.</p>
<p><a class='sc' id='32'></a><a class='vns' id='vns773'></a><a class='ms' id='p_19Vv_855'></a><a class='msdiv' id='msdiv1012'></a>Khīṇāyukañca maṃ ñatvā,<br>
sarīraṃ pādāsi satthuno;<br>
Imaṃ sujāta pūjehi,<br>
taṃ te atthāya <span class='var' id='note268' title='hehīti (bj) | hohīti (s2, s3)'>hehiti</span>.</p>
<p><a class='sc' id='33'></a><a class='vns' id='vns774'></a><a class='ms' id='p_19Vv_856'></a><a class='msdiv' id='msdiv1013'></a>Tāhaṃ gandhehi mālehi,<br>
pūjayitvā samuyyuto;<br>
Pahāya mānusaṃ dehaṃ,<br>
upapannomhi nandanaṃ.</p>
<p><a class='sc' id='34'></a><a class='vns' id='vns775'></a><a class='ms' id='p_19Vv_857'></a><a class='msdiv' id='msdiv1014'></a><span class='var' id='note269' title='nandanopavane (bj, pts2) | nandane pavare (s2, s3) | nandane pavane (pts1, mr)'>Nandane ca vane</span> ramme,<br>
nānādijagaṇāyute;<br>
Ramāmi naccagītehi,<br>
accharāhi purakkhato”ti.</p>
</blockquote>
<p class='endsutta'><a class='sc' id='35'></a><a class='ms' id='p_19Vv_858'></a>Cūḷarathavimānaṃ terasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

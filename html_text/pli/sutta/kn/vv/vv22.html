<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv22' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Cittalatāvagga</li>
</ul>
<h1>22. Bhadditthivimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns204'></a><a class='ms' id='p_19Vv_231'></a><a class='msdiv' id='msdiv206'></a>“Nīlā pītā ca kāḷā ca,<br>
<span class='var' id='note68' title='mañjeṭṭhā (bj, pts1-2) | mañjaṭṭhā (pts-a)'>mañjiṭṭhā</span> atha lohitā;<br>
Uccāvacānaṃ vaṇṇānaṃ,<br>
kiñjakkhaparivāritā.</p>
<p><a class='sc' id='2'></a><a class='vns' id='vns205'></a><a class='ms' id='p_19Vv_232'></a><a class='msdiv' id='msdiv207'></a>Mandāravānaṃ pupphānaṃ,<br>
mālaṃ dhāresi muddhani;<br>
Nayime aññesu kāyesu,<br>
rukkhā santi sumedhase.</p>
<p><a class='sc' id='3'></a><a class='vns' id='vns206'></a><a class='pts2ed' id='pts2ed27'></a><a class='ms' id='p_19Vv_233'></a><a class='msdiv' id='msdiv208'></a>Kena kāyaṃ upapannā,<br>
tāvatiṃsaṃ yasassinī;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='4'></a><a class='vns' id='vns207'></a><a class='ms' id='p_19Vv_234'></a><a class='msdiv' id='msdiv209'></a>“<span class='var' id='note69' title='bhadditthīti (bj)'>Bhadditthikāti</span> maṃ aññaṃsu,<br>
Kimilāyaṃ upāsikā;<br>
Saddhā sīlena sampannā,<br>
Saṃvibhāgaratā sadā.</p>
<p><a class='sc' id='5'></a><a class='vns' id='vns208'></a><a class='ms' id='p_19Vv_235'></a><a class='msdiv' id='msdiv210'></a>Acchādanañca bhattañca,<br>
senāsanaṃ padīpiyaṃ;<br>
Adāsiṃ ujubhūtesu,<br>
vippasannena cetasā.</p>
<p><a class='sc' id='6'></a><a class='vns' id='vns209'></a><a class='ms' id='p_19Vv_236'></a><a class='msdiv' id='msdiv211'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāgataṃ.</p>
<p><a class='sc' id='7'></a><a class='vns' id='vns210'></a><a class='ms' id='p_19Vv_237'></a><a class='msdiv' id='msdiv212'></a>Uposathaṃ upavasissaṃ,<br>
sadā sīlesu saṃvutā;<br>
Saññamā saṃvibhāgā ca,<br>
vimānaṃ āvasāmahaṃ.</p>
<p><a class='sc' id='8'></a><a class='vns' id='vns211'></a><a class='ms' id='p_19Vv_238'></a><a class='msdiv' id='msdiv213'></a>Pāṇātipātā viratā,<br>
musāvādā ca saññatā;<br>
Theyyā ca aticārā ca,<br>
majjapānā ca ārakā.</p>
<p><a class='sc' id='9'></a><a class='vns' id='vns212'></a><a class='ms' id='p_19Vv_239'></a><a class='msdiv' id='msdiv214'></a>Pañcasikkhāpade ratā,<br>
Ariyasaccāna kovidā;<br>
Upāsikā cakkhumato,<br>
<span class='var' id='note70' title='... vihāriṇī (bj)'>Appamādavihārinī</span>;<br>
<span class='var' id='note71' title=' etthantare pāṭho sī potthake'><span class='var' id='note72' title='katāvakāsā katakusalā (s2, s3, mr) | katāvakānā katakusalā (pts1-2)'>Katāvāsā katakusalā</span> tato cutā,<br>
Sayaṃpabhā anuvicarāmi nandanaṃ</span>.</p>
<p><a class='sc' id='10'></a><a class='vns' id='vns213'></a><a class='ms' id='p_19Vv_240'></a><a class='msdiv' id='msdiv215'></a>Bhikkhū <span class='var' id='note74' title='cahaṃ (bj, pts1-2)'>cāhaṃ</span> paramahitānukampake,<br>
Abhojayiṃ tapassiyugaṃ mahāmuniṃ;<br>
<span class='var' id='note75' title='katāvakāsā katakusalā (s2, s3, pts1-2, mr)'>Katāvāsā katakusalā</span> tato cutā,<br>
Sayaṃpabhā anuvicarāmi nandanaṃ.</p>
<p><a class='sc' id='11'></a><a class='vns' id='vns214'></a><a class='ms' id='p_19Vv_241'></a><a class='msdiv' id='msdiv216'></a>Aṭṭhaṅgikaṃ aparimitaṃ sukhāvahaṃ,<br>
Uposathaṃ satatamupāvasiṃ ahaṃ;<br>
<span class='var' id='note76' title='katāvakāsā katakusalā (s2, s3, pts1-2, mr)'>Katāvāsā katakusalā</span> tato cutā,<br>
Sayaṃpabhā anuvicarāmi nandanan”ti.</p>
</blockquote>
<p class='endsutta'><a class='sc' id='12'></a><a class='ms' id='p_19Vv_242'></a><span class='var' id='note77' title='bhadditthikāvimānaṃ (s2, s3)'>Bhadditthivimānaṃ</span> pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv47' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Mañjiṭṭhakavagga</li>
</ul>
<h1>47. Pītavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns570'></a><a class='ms' id='p_19Vv_632'></a><a class='msdiv' id='msdiv795'></a>“Pītavatthe pītadhaje,<br>
pītālaṅkārabhūsite;<br>
Pītacandanalittaṅge,<br>
<span class='var' id='note193' title='pītuppalamadhārinī (s2, s3, pts1, mr) | pītuppalamālinī (pts2)'>pītauppalamālinī</span>.</p>
<p><a class='sc' id='2'></a><a class='vns' id='vns571'></a><a class='ms' id='p_19Vv_633'></a><a class='msdiv' id='msdiv796'></a>Pītapāsādasayane,<br>
pītāsane pītabhājane;<br>
Pītachatte pītarathe,<br>
pītasse pītabījane.</p>
<p><a class='sc' id='3'></a><a class='vns' id='vns572'></a><a class='ms' id='p_19Vv_634'></a><a class='msdiv' id='msdiv797'></a>Kiṃ kammamakarī bhadde,<br>
pubbe mānusake bhave;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='4'></a><a class='vns' id='vns573'></a><a class='ms' id='p_19Vv_635'></a><a class='msdiv' id='msdiv798'></a>“Kosātakī nāma latatthi bhante,<br>
Tittikā anabhicchitā;<br>
Tassā cattāri pupphāni,<br>
Thūpaṃ abhihariṃ ahaṃ.</p>
<p><a class='sc' id='5'></a><a class='vns' id='vns574'></a><a class='ms' id='p_19Vv_636'></a><a class='msdiv' id='msdiv799'></a>Satthu sarīramuddissa,<br>
vippasannena cetasā;<br>
Nāssa maggaṃ avekkhissaṃ,<br>
na <span class='var' id='note194' title='tadaggamanasā (bj) | tadaṅgamanasā (s2, s3)'>taggamanasā</span> satī.</p>
<p><a class='sc' id='6'></a><a class='vns' id='vns575'></a><a class='ms' id='p_19Vv_637'></a><a class='msdiv' id='msdiv800'></a>Tato maṃ avadhī gāvī,<br>
thūpaṃ apattamānasaṃ;<br>
Tañcāhaṃ abhisañceyyaṃ,<br>
<span class='var' id='note195' title='bhīyo (bj)'>bhiyyo</span> nūna ito siyā.</p>
<p><a class='sc' id='7'></a><a class='vns' id='vns576'></a><a class='ms' id='p_19Vv_638'></a><a class='msdiv' id='msdiv801'></a>Tena kammena devinda,<br>
maghavā devakuñjara;<br>
Pahāya mānusaṃ dehaṃ,<br>
tava <span class='var' id='note196' title='sahavyatamāgatā (bj, pts1-2) | sahabyatamāgatā (s2, s3)'>sahabyamāgatā</span>”ti.</p>
<p><a class='sc' id='8'></a><a class='vns' id='vns577'></a><a class='pts2ed' id='pts2ed69'></a><a class='ms' id='p_19Vv_639'></a><a class='msdiv' id='msdiv802'></a>Idaṃ sutvā tidasādhipati,<br>
Maghavā devakuñjaro;<br>
Tāvatiṃse pasādento,<br>
Mātaliṃ <span class='var' id='note197' title='etadabravīti (bj)'>etadabravi</span>.</p>
<p><a class='sc' id='9'></a><a class='vns' id='vns578'></a><a class='ms' id='p_19Vv_640'></a><a class='msdiv' id='msdiv803'></a>“Passa mātali accheraṃ,<br>
cittaṃ kammaphalaṃ idaṃ;<br>
Appakampi kataṃ deyyaṃ,<br>
puññaṃ hoti mahapphalaṃ.</p>
<p><a class='sc' id='10'></a><a class='vns' id='vns579'></a><a class='ms' id='p_19Vv_641'></a><a class='msdiv' id='msdiv804'></a>Natthi citte pasannamhi,<br>
appakā nāma dakkhiṇā;<br>
Tathāgate vā sambuddhe,<br>
atha vā tassa sāvake.</p>
<p><a class='sc' id='11'></a><a class='vns' id='vns580'></a><a class='ms' id='p_19Vv_642'></a><a class='msdiv' id='msdiv805'></a>Ehi mātali amhepi,<br>
bhiyyo bhiyyo mahemase;<br>
Tathāgatassa dhātuyo,<br>
sukho puññāna muccayo.</p>
<p><a class='sc' id='12'></a><a class='vns' id='vns581'></a><a class='ms' id='p_19Vv_643'></a><a class='msdiv' id='msdiv806'></a>Tiṭṭhante nibbute cāpi,<br>
same citte samaṃ phalaṃ;<br>
Cetopaṇidhihetu hi,<br>
sattā gacchanti suggatiṃ.</p>
<p><a class='sc' id='13'></a><a class='vns' id='vns582'></a><a class='ms' id='p_19Vv_644'></a><a class='msdiv' id='msdiv807'></a><span class='var' id='note199' title='bahunnaṃ (bj, s2, s3, pts2)'>Bahūnaṃ</span> vata atthāya,<br>
uppajjanti tathāgatā;<br>
Yattha kāraṃ karitvāna,<br>
saggaṃ gacchanti dāyakā”ti.</p>
</blockquote>
<p class='endsutta'><a class='sc' id='14'></a><a class='ms' id='p_19Vv_645'></a>Pītavimānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

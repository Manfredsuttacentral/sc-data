<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv37' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>37. Visālakkhivimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns458'></a><a class='pts2ed' id='pts2ed54'></a><a class='ms' id='p_19Vv_507'></a><a class='msdiv' id='msdiv666'></a>“Kā nāma tvaṃ <span class='var' id='note160' title='visālakkhī (s2, s3)'>visālakkhi</span>,<br>
ramme cittalatāvane;<br>
Samantā anupariyāsi,<br>
<span class='var' id='note161' title='nārīgaṇapurakkhitā (s2, s3, mr) | narīgaṇapurakkhatā (pts1-2)'>nārīgaṇapurakkhatā</span>.</p>
<p><a class='sc' id='2'></a><a class='vns' id='vns459'></a><a class='ms' id='p_19Vv_508'></a><a class='msdiv' id='msdiv667'></a>Yadā devā tāvatiṃsā,<br>
pavisanti imaṃ vanaṃ;<br>
Sayoggā sarathā sabbe,<br>
citrā honti idhāgatā.</p>
<p><a class='sc' id='3'></a><a class='vns' id='vns460'></a><a class='ms' id='p_19Vv_509'></a><a class='msdiv' id='msdiv668'></a>Tuyhañca idha pattāya,<br>
uyyāne vicarantiyā;<br>
Kāye na dissatī cittaṃ,<br>
kena rūpaṃ tavedisaṃ;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='4'></a><a class='vns' id='vns461'></a><a class='ms' id='p_19Vv_510'></a><a class='msdiv' id='msdiv669'></a>“Yena kammena devinda,<br>
rūpaṃ mayhaṃ gatī ca me;<br>
Iddhi ca ānubhāvo ca,<br>
taṃ suṇohi purindada.</p>
<p><a class='sc' id='5'></a><a class='vns' id='vns462'></a><a class='ms' id='p_19Vv_511'></a><a class='msdiv' id='msdiv670'></a>Ahaṃ rājagahe ramme,<br>
sunandā nāmupāsikā;<br>
Saddhā sīlena sampannā,<br>
saṃvibhāgaratā sadā.</p>
<p><a class='sc' id='6'></a><a class='vns' id='vns463'></a><a class='ms' id='p_19Vv_512'></a><a class='msdiv' id='msdiv671'></a>Acchādanañca bhattañca,<br>
senāsanaṃ padīpiyaṃ;<br>
Adāsiṃ ujubhūtesu,<br>
vippasannena cetasā.</p>
<p><a class='sc' id='7'></a><a class='vns' id='vns464'></a><a class='ms' id='p_19Vv_513'></a><a class='msdiv' id='msdiv672'></a><span class='var' id='note162' title='catuddasiṃ (mr)'>Cātuddasiṃ</span> pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāgataṃ.</p>
<p><a class='sc' id='8'></a><a class='vns' id='vns465'></a><a class='ms' id='p_19Vv_514'></a><a class='msdiv' id='msdiv673'></a>Uposathaṃ upavasissaṃ,<br>
sadā sīlesu saṃvutā;<br>
Saññamā saṃvibhāgā ca,<br>
vimānaṃ āvasāmahaṃ.</p>
<p><a class='sc' id='9'></a><a class='vns' id='vns466'></a><a class='ms' id='p_19Vv_515'></a><a class='msdiv' id='msdiv674'></a>Pāṇātipātā viratā,<br>
musāvādā ca saññatā;<br>
Theyyā ca aticārā ca,<br>
majjapānā ca ārakā.</p>
<p><a class='sc' id='10'></a><a class='vns' id='vns467'></a><a class='ms' id='p_19Vv_516'></a><a class='msdiv' id='msdiv675'></a>Pañcasikkhāpade ratā,<br>
ariyasaccāna kovidā;<br>
Upāsikā cakkhumato,<br>
gotamassa yasassino.</p>
<p><a class='sc' id='11'></a><a class='vns' id='vns468'></a><a class='pts2ed' id='pts2ed55'></a><a class='ms' id='p_19Vv_517'></a><a class='msdiv' id='msdiv676'></a>Tassā me <span class='var' id='note163' title='ñātikulaṃ āsī (s2, s3, mr)'>ñātikulā dāsī</span>,<br>
sadā mālābhihārati;<br>
Tāhaṃ bhagavato thūpe,<br>
sabbamevābhiropayiṃ.</p>
<p><a class='sc' id='12'></a><a class='vns' id='vns469'></a><a class='ms' id='p_19Vv_518'></a><a class='msdiv' id='msdiv677'></a>Uposathe cahaṃ gantvā,<br>
mālāgandhavilepanaṃ;<br>
Thūpasmiṃ abhiropesiṃ,<br>
pasannā sehi pāṇibhi.</p>
<p><a class='sc' id='13'></a><a class='vns' id='vns470'></a><a class='ms' id='p_19Vv_519'></a><a class='msdiv' id='msdiv678'></a>Tena kammena devinda,<br>
rūpaṃ mayhaṃ gatī ca me;<br>
Iddhī ca ānubhāvo ca,<br>
yaṃ mālaṃ abhiropayiṃ.</p>
<p><a class='sc' id='14'></a><a class='vns' id='vns471'></a><a class='ms' id='p_19Vv_520'></a><a class='msdiv' id='msdiv679'></a>Yañca sīlavatī āsiṃ,<br>
na taṃ tāva vipaccati;<br>
Āsā ca pana me devinda,<br>
sakadāgāminī siyan”ti.</p>
</blockquote>
<p class='endsutta'><a class='sc' id='15'></a><a class='ms' id='p_19Vv_521'></a><span class='var' id='note164' title='visālakkhī vimānaṃ (bj)'>Visālakkhivimānaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

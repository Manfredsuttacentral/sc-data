<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv5' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>5. Kuñjaravimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns31'></a><a class='pts2ed' id='pts2ed5'></a><a class='ms' id='p_19Vv_36'></a><a class='msdiv' id='msdiv31'></a>“Kuñjaro te varāroho,<br>
Nānāratanakappano;<br>
Ruciro thāmavā javasampanno,<br>
Ākāsamhi samīhati.</p>
<p><a class='sc' id='2'></a><a class='vns' id='vns32'></a><a class='ms' id='p_19Vv_37'></a><a class='msdiv' id='msdiv32'></a>Padumi <span class='var' id='note5' title='paduma ... (bj, s2, s3)'>padmapattakkhi</span>,<br>
padmuppalajutindharo;<br>
Padmacuṇṇābhikiṇṇaṅgo,<br>
<span class='var' id='note6' title='... mālavā (bj, s2, s3)'>soṇṇapokkharamāladhā</span>.</p>
<p><a class='sc' id='3'></a><a class='vns' id='vns33'></a><a class='ms' id='p_19Vv_38'></a><a class='msdiv' id='msdiv33'></a>Padumānusaṭaṃ maggaṃ,<br>
padmapattavibhūsitaṃ;<br>
Ṭhitaṃ vaggu manugghātī,<br>
mitaṃ gacchati vāraṇo.</p>
<p><a class='sc' id='4'></a><a class='vns' id='vns34'></a><a class='ms' id='p_19Vv_39'></a><a class='msdiv' id='msdiv34'></a>Tassa pakkamamānassa,<br>
soṇṇakaṃsā ratissarā;<br>
Tesaṃ suyyati nigghoso,<br>
<span class='var' id='note7' title='turiye (bj, s2, s3, pts1-2)'>tūriye</span> pañcaṅgike yathā.</p>
<p><a class='sc' id='5'></a><a class='vns' id='vns35'></a><a class='ms' id='p_19Vv_40'></a><a class='msdiv' id='msdiv35'></a>Tassa nāgassa khandhamhi,<br>
sucivatthā alaṅkatā;<br>
Mahantaṃ accharāsaṅghaṃ,<br>
vaṇṇena atirocasi.</p>
<p><a class='sc' id='6'></a><a class='vns' id='vns36'></a><a class='ms' id='p_19Vv_41'></a><a class='msdiv' id='msdiv36'></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchitā”ti.</p>
<p><a class='sc' id='7'></a><a class='vns' id='vns37'></a><a class='ms' id='p_19Vv_42'></a><a class='msdiv' id='msdiv37'></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='8'></a><a class='vns' id='vns38'></a><a class='ms' id='p_19Vv_43'></a><a class='msdiv' id='msdiv38'></a>“Disvāna guṇasampannaṃ,<br>
jhāyiṃ jhānarataṃ sataṃ;<br>
Adāsiṃ pupphābhikiṇṇaṃ,<br>
āsanaṃ dussasanthataṃ.</p>
<p><a class='sc' id='9'></a><a class='vns' id='vns39'></a><a class='ms' id='p_19Vv_44'></a><a class='msdiv' id='msdiv39'></a>Upaḍḍhaṃ padmamālāhaṃ,<br>
āsanassa samantato;<br>
Abbhokirissaṃ pattehi,<br>
pasannā sehi pāṇibhi.</p>
<p><a class='sc' id='10'></a><a class='vns' id='vns40'></a><a class='ms' id='p_19Vv_45'></a><a class='msdiv' id='msdiv40'></a>Tassa <span class='var' id='note8' title='kammassa kusalassa (bj, pts1-2)'>kammakusalassa</span>,<br>
idaṃ me īdisaṃ phalaṃ;<br>
Sakkāro garukāro ca,<br>
devānaṃ apacitā ahaṃ.</p>
<p><a class='sc' id='11'></a><a class='vns' id='vns41'></a><a class='ms' id='p_19Vv_46'></a><a class='msdiv' id='msdiv41'></a>Yo ve sammāvimuttānaṃ,<br>
santānaṃ brahmacārinaṃ;<br>
Pasanno āsanaṃ dajjā,<br>
evaṃ nande yathā ahaṃ.</p>
<p><a class='sc' id='12'></a><a class='vns' id='vns42'></a><a class='ms' id='p_19Vv_47'></a><a class='msdiv' id='msdiv42'></a>Tasmā hi <span class='var' id='note9' title='atthakāmena (bj, mr)'>attakāmena</span>,<br>
mahattamabhikaṅkhatā;<br>
Āsanaṃ dātabbaṃ hoti,<br>
sarīrantimadhārinan”ti.</p>
</blockquote>
<p class='endsutta'><a class='sc' id='13'></a><a class='ms' id='p_19Vv_48'></a>Kuñjaravimānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

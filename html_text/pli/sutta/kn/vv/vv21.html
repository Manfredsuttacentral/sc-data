<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv21' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Cittalatāvagga</li>
</ul>
<h1>21. Caṇḍālivimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns193'></a><a class='ms' id='p_19Vv_219'></a><a class='msdiv' id='msdiv195'></a>“Caṇḍāli vanda pādāni,<br>
gotamassa yasassino;<br>
<span class='var' id='note59' title='taveva (bj)'>Tameva</span> anukampāya,<br>
aṭṭhāsi <span class='var' id='note60' title='isisuttamo (si)'>isisattamo</span>.</p>
<p><a class='sc' id='2'></a><a class='vns' id='vns194'></a><a class='ms' id='p_19Vv_220'></a><a class='msdiv' id='msdiv196'></a>Abhippasādehi manaṃ,<br>
arahantamhi <span class='var' id='note61' title='tādinī (bj) | tādine (s2, s3, mr)'>tādini</span>;<br>
Khippaṃ pañjalikā vanda,<br>
parittaṃ tava jīvitan”ti.</p>
<p><a class='sc' id='3'></a><a class='vns' id='vns195'></a><a class='ms' id='p_19Vv_221'></a><a class='msdiv' id='msdiv197'></a>Coditā bhāvitattena,<br>
sarīrantimadhārinā;<br>
Caṇḍālī vandi pādāni,<br>
gotamassa yasassino.</p>
<p><a class='sc' id='4'></a><a class='vns' id='vns196'></a><a class='ms' id='p_19Vv_222'></a><a class='msdiv' id='msdiv198'></a>Tamenaṃ avadhī gāvī,<br>
caṇḍāliṃ pañjaliṃ ṭhitaṃ;<br>
Namassamānaṃ sambuddhaṃ,<br>
andhakāre pabhaṅkaranti.</p>
<p><a class='sc' id='5'></a><a class='vns' id='vns197'></a><a class='ms' id='p_19Vv_223'></a><a class='msdiv' id='msdiv199'></a>“Khīṇāsavaṃ vigatarajaṃ anejaṃ,<br>
Ekaṃ araññamhi raho nisinnaṃ;<br>
Deviddhipattā upasaṅkamitvā,<br>
Vandāmi taṃ vīra mahānubhāvan”ti.</p>
<p><a class='sc' id='6'></a><a class='vns' id='vns198'></a><a class='ms' id='p_19Vv_224'></a><a class='msdiv' id='msdiv200'></a>“Suvaṇṇavaṇṇā jalitā mahāyasā,<br>
Vimānamoruyha anekacittā;<br>
Parivāritā <span class='var' id='note62' title='accharānaṃ gaṇena (bj)'>accharāsaṅgaṇena</span>,<br>
Kā tvaṃ subhe devate vandase maman”ti.</p>
<p><a class='sc' id='7'></a><a class='vns' id='vns199'></a><a class='pts2ed' id='pts2ed26'></a><a class='ms' id='p_19Vv_225'></a><a class='msdiv' id='msdiv201'></a>“Ahaṃ bhaddante caṇḍālī,<br>
tayā <span class='var' id='note63' title='therena (pts1-2, mr)'>vīrena</span> pesitā;<br>
Vandiṃ arahato pāde,<br>
gotamassa yasassino.</p>
<p><a class='sc' id='8'></a><a class='vns' id='vns200'></a><a class='ms' id='p_19Vv_226'></a><a class='msdiv' id='msdiv202'></a>Sāhaṃ <span class='var' id='note64' title='vanditva (bj, pts1-2)'>vanditvā</span> pādāni,<br>
cutā caṇḍālayoniyā;<br>
Vimānaṃ sabbato bhaddaṃ,<br>
upapannamhi nandane.</p>
<p><a class='sc' id='9'></a><a class='vns' id='vns201'></a><a class='ms' id='p_19Vv_227'></a><a class='msdiv' id='msdiv203'></a>Accharānaṃ satasahassaṃ,<br>
<span class='var' id='note65' title='purakkhitvā maṃ (s2, s3, mr)'>purakkhatvāna</span> tiṭṭhati;<br>
Tāsāhaṃ pavarā seṭṭhā,<br>
vaṇṇena yasasāyunā.</p>
<p><a class='sc' id='10'></a><a class='vns' id='vns202'></a><a class='ms' id='p_19Vv_228'></a><a class='msdiv' id='msdiv204'></a>Pahūtakatakalyāṇā,<br>
Sampajānā <span class='var' id='note66' title='patissatā (bj, s2, s3, pts1-2)'>paṭissatā</span>;<br>
Muniṃ kāruṇikaṃ loke,<br>
Taṃ bhante vanditumāgatā”ti.</p>
<p><a class='sc' id='11'></a><a class='vns' id='vns203'></a><a class='ms' id='p_19Vv_229'></a><a class='msdiv' id='msdiv205'></a>Idaṃ vatvāna caṇḍālī,<br>
kataññū katavedinī;<br>
Vanditvā arahato pāde,<br>
<span class='var' id='note67' title='tatthevantaradhāyatīti (s2, s3, mr)'>tatthevantaradhāyathāti</span>.</p>
</blockquote>
<p class='endsutta'><a class='sc' id='12'></a><a class='ms' id='p_19Vv_230'></a>Caṇḍālivimānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv34' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>34. Daddallavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns412'></a><a class='pts2ed' id='pts2ed48'></a><a class='ms' id='p_19Vv_458'></a><a class='msdiv' id='msdiv619'></a>“<span class='var' id='note129' title='daddaḷhamānā (mr)'>Daddallamānā</span> vaṇṇena,<br>
yasasā ca yasassinī;<br>
Sabbe deve tāvatiṃse,<br>
vaṇṇena atirocasi.</p>
<p><a class='sc' id='2'></a><a class='vns' id='vns413'></a><a class='ms' id='p_19Vv_459'></a><a class='msdiv' id='msdiv620'></a>Dassanaṃ nābhijānāmi,<br>
idaṃ paṭhamadassanaṃ;<br>
Kasmā kāyā nu āgamma,<br>
nāmena bhāsase maman”ti.</p>
<p><a class='sc' id='3'></a><a class='vns' id='vns414'></a><a class='ms' id='p_19Vv_460'></a><a class='msdiv' id='msdiv621'></a>“Ahaṃ bhadde subhaddāsiṃ,<br>
pubbe mānusake bhave;<br>
Sahabhariyā ca te āsiṃ,<br>
bhaginī ca kaniṭṭhikā.</p>
<p><a class='sc' id='4'></a><a class='vns' id='vns415'></a><a class='ms' id='p_19Vv_461'></a><a class='msdiv' id='msdiv622'></a>Sā ahaṃ kāyassa bhedā,<br>
vippamuttā tato cutā;<br>
Nimmānaratīnaṃ devānaṃ,<br>
upapannā sahabyatan”ti.</p>
<p><a class='sc' id='5'></a><a class='vns' id='vns416'></a><a class='ms' id='p_19Vv_462'></a><a class='msdiv' id='msdiv623'></a>“Pahūtakatakalyāṇā,<br>
te deve yanti pāṇino;<br>
Yesaṃ tvaṃ kittayissasi,<br>
subhadde jātimattano.</p>
<p><a class='sc' id='6'></a><a class='vns' id='vns417'></a><a class='ms' id='p_19Vv_463'></a><a class='msdiv' id='msdiv624'></a><span class='var' id='note130' title='kathaṃ (bj, s2, s3, pts1-2)'>Atha</span> tvaṃ kena vaṇṇena,<br>
kena vā anusāsitā;<br>
Kīdiseneva dānena,<br>
subbatena yasassinī.</p>
<p><a class='sc' id='7'></a><a class='vns' id='vns418'></a><a class='ms' id='p_19Vv_464'></a><a class='msdiv' id='msdiv625'></a>Yasaṃ etādisaṃ pattā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='8'></a><a class='vns' id='vns419'></a><a class='ms' id='p_19Vv_465'></a><a class='msdiv' id='msdiv626'></a>“Aṭṭheva piṇḍapātāni,<br>
yaṃ dānaṃ adadaṃ pure;<br>
Dakkhiṇeyyassa saṃghassa,<br>
pasannā sehi pāṇibhi.</p>
<p><a class='sc' id='9'></a><a class='vns' id='vns420'></a><a class='ms' id='p_19Vv_466'></a><a class='msdiv' id='msdiv627-628'></a>Tena metādiso vaṇṇo,<br>
… pe …<br>
vaṇṇo ca me sabbadisā pabhāsatī”ti.</p>
<p><a class='sc' id='10'></a><a class='vns' id='vns421'></a><a class='ms' id='p_19Vv_467'></a><a class='msdiv' id='msdiv629'></a>“Ahaṃ tayā bahutare bhikkhū,<br>
Saññate <span class='var' id='note131' title='brahmacārino (bj, s2, s3, pts1-2) | brahmacāriye (mr)'>brahmacārayo</span>;<br>
Tappesiṃ annapānena,<br>
Pasannā sehi pāṇibhi.</p>
<p><a class='sc' id='11'></a><a class='vns' id='vns422'></a><a class='ms' id='p_19Vv_468'></a><a class='msdiv' id='msdiv630'></a>Tayā bahutaraṃ datvā,<br>
hīnakāyūpagā <span class='var' id='note132' title='ahuṃ (si)'>ahaṃ</span>;<br>
Kathaṃ tvaṃ appataraṃ datvā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='12'></a><a class='vns' id='vns423'></a><a class='pts2ed' id='pts2ed49'></a><a class='ms' id='p_19Vv_469'></a><a class='msdiv' id='msdiv631'></a>“Manobhāvanīyo bhikkhu,<br>
sandiṭṭho me pure ahu;<br>
Tāhaṃ <span class='var' id='note133' title='bhadde (mr)'>bhattena</span> nimantesiṃ,<br>
revataṃ attanaṭṭhamaṃ.</p>
<p><a class='sc' id='13'></a><a class='vns' id='vns424'></a><a class='ms' id='p_19Vv_470'></a><a class='msdiv' id='msdiv632'></a>So me atthapurekkhāro,<br>
anukampāya revato;<br>
Saṃghe dehīti maṃvoca,<br>
tassāhaṃ vacanaṃ kariṃ.</p>
<p><a class='sc' id='14'></a><a class='vns' id='vns425'></a><a class='ms' id='p_19Vv_471'></a><a class='msdiv' id='msdiv633'></a>Sā dakkhiṇā saṃghagatā,<br>
appameyye patiṭṭhitā;<br>
Puggalesu tayā dinnaṃ,<br>
na taṃ tava mahapphalan”ti.</p>
<p><a class='sc' id='15'></a><a class='vns' id='vns426'></a><a class='ms' id='p_19Vv_472'></a><a class='msdiv' id='msdiv634'></a>“Idānevāhaṃ jānāmi,<br>
saṃghe dinnaṃ mahapphalaṃ;<br>
Sāhaṃ gantvā manussattaṃ,<br>
vadaññū vītamaccharā;<br>
<span class='var' id='note134' title='saṅghe dānaṃ dassāmihaṃ (s2, s3)'>Saṃghe dānāni dassāmi</span>,<br>
appamattā punappunan”ti.</p>
<p><a class='sc' id='16'></a><a class='vns' id='vns427'></a><a class='ms' id='p_19Vv_473'></a><a class='msdiv' id='msdiv635'></a>“Kā esā devatā bhadde,<br>
tayā mantayate saha;<br>
Sabbe deve tāvatiṃse,<br>
vaṇṇena atirocatī”ti.</p>
<p><a class='sc' id='17'></a><a class='vns' id='vns428'></a><a class='ms' id='p_19Vv_474'></a><a class='msdiv' id='msdiv636'></a>“Manussabhūtā devinda,<br>
pubbe mānusake bhave;<br>
Sahabhariyā ca me āsi,<br>
bhaginī ca kaniṭṭhikā;<br>
Saṃghe dānāni datvāna,<br>
katapuññā virocatī”ti.</p>
<p><a class='sc' id='18'></a><a class='vns' id='vns429'></a><a class='ms' id='p_19Vv_475'></a><a class='msdiv' id='msdiv637'></a>“Dhammena pubbe bhaginī,<br>
tayā bhadde virocati;<br>
Yaṃ saṃghamhi appameyye,<br>
patiṭṭhāpesi dakkhiṇaṃ”.</p>
<p><a class='sc' id='19'></a><a class='vns' id='vns430'></a><a class='ms' id='p_19Vv_476'></a><a class='msdiv' id='msdiv638'></a>“Pucchito hi mayā buddho,<br>
gijjhakūṭamhi pabbate;<br>
Vipākaṃ saṃvibhāgassa,<br>
yattha dinnaṃ mahapphalaṃ.</p>
<p><a class='sc' id='20'></a><a class='vns' id='vns431'></a><a class='ms' id='p_19Vv_477'></a><a class='msdiv' id='msdiv639'></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
yattha dinnaṃ mahapphalaṃ.</p>
<p><a class='sc' id='21'></a><a class='vns' id='vns432'></a><a class='ms' id='p_19Vv_478'></a><a class='msdiv' id='msdiv640'></a>Taṃ me buddho viyākāsi,<br>
jānaṃ kammaphalaṃ sakaṃ;<br>
Vipākaṃ saṃvibhāgassa,<br>
yattha dinnaṃ mahapphalaṃ.</p>
<p><a class='sc' id='22'></a><a class='vns' id='vns433'></a><a class='ms' id='p_19Vv_479'></a><a class='msdiv' id='msdiv641'></a>Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.</p>
<p><a class='sc' id='23'></a><a class='vns' id='vns434'></a><a class='ms' id='p_19Vv_480'></a><a class='msdiv' id='msdiv642'></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalaṃ.</p>
<p><a class='sc' id='24'></a><a class='vns' id='vns435'></a><a class='ms' id='p_19Vv_481'></a><a class='msdiv' id='msdiv643'></a>Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā naravīrasāvakā,<br>
Pabhaṅkarā <span class='var' id='note136' title='dhammakathaṃ udīrayanti (s2, s3)'>dhammamudīrayanti</span>.</p>
<p><a class='sc' id='25'></a><a class='vns' id='vns436'></a><a class='pts2ed' id='pts2ed50'></a><a class='ms' id='p_19Vv_482'></a><a class='msdiv' id='msdiv644'></a>Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā <span class='var' id='note137' title='lokavidūhi (bj, s2, s3, mr)'>lokavidūna</span> vaṇṇitā.</p>
<p><a class='sc' id='26'></a><a class='vns' id='vns437'></a><a class='ms' id='p_19Vv_483'></a><a class='msdiv' id='msdiv645'></a>Etādisaṃ <span class='var' id='note138' title='puññamanussarantā (s2, s3, mr)'>yaññamanussarantā</span>,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.</p>
</blockquote>
<p class='endsutta'><a class='sc' id='27'></a><a class='ms' id='p_19Vv_484'></a><span class='var' id='note139' title='daddaḷhavimānaṃ (mr)'>Daddallavimānaṃ</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

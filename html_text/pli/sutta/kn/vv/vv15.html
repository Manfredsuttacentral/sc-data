<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv15' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>15. Uttarāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns124'></a><a class='ms' id='p_19Vv_139'></a><a class='msdiv' id='msdiv124'></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='sc' id='2'></a><a class='vns' id='vns125'></a><a class='ms' id='p_19Vv_140'></a><a class='msdiv' id='msdiv125'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='3'></a><a class='vns' id='vns126'></a><a class='ms' id='p_19Vv_141'></a><a class='msdiv' id='msdiv126'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='4'></a><a class='vns' id='vns127'></a><a class='pts2ed' id='pts2ed16'></a><a class='ms' id='p_19Vv_142'></a><a class='msdiv' id='msdiv127'></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='5'></a><a class='vns' id='vns128'></a><a class='ms' id='p_19Vv_143'></a><a class='msdiv' id='msdiv128'></a>“Issā ca <span class='var' id='note29' title='macchariyamāno (s2, s3) | macchariyamatho ca (mr)'>maccheramatho</span> paḷāso,<br>
Nāhosi mayhaṃ gharamāvasantiyā;<br>
Akkodhanā bhattu vasānuvattinī,<br>
Uposathe niccahamappamattā.</p>
<p><a class='sc' id='6'></a><a class='vns' id='vns129'></a><a class='ms' id='p_19Vv_144'></a><a class='msdiv' id='msdiv129'></a>Cātuddasiṃ pañcadasiṃ,<br>
yā <span class='var' id='note31' title='yāva (bj-a, Ma-aka)'>ca</span> pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāgataṃ.</p>
<p><a class='sc' id='7'></a><a class='vns' id='vns130'></a><a class='ms' id='p_19Vv_145'></a><a class='msdiv' id='msdiv130'></a>Uposathaṃ upavasissaṃ,<br>
sadā sīlesu saṃvutā;<br>
Saññamā saṃvibhāgā ca,<br>
vimānaṃ <span class='var' id='note32' title='āvasāmimaṃ (si, mr)'>āvasāmahaṃ</span>.</p>
<p><a class='sc' id='8'></a><a class='vns' id='vns131'></a><a class='ms' id='p_19Vv_146'></a><a class='msdiv' id='msdiv131'></a>Pāṇātipātā viratā,<br>
musāvādā ca saññatā;<br>
Theyyā ca aticārā ca,<br>
majjapānā ca <span class='var' id='note33' title='āratā (?)'>ārakā</span>.</p>
<p><a class='sc' id='9'></a><a class='vns' id='vns132'></a><a class='ms' id='p_19Vv_147'></a><a class='msdiv' id='msdiv132'></a>Pañcasikkhāpade ratā,<br>
ariyasaccāna kovidā;<br>
Upāsikā cakkhumato,<br>
gotamassa yasassino.</p>
<p><a class='sc' id='10'></a><a class='vns' id='vns133'></a><a class='ms' id='p_19Vv_148'></a><a class='msdiv' id='msdiv133'></a>Sāhaṃ sakena sīlena,<br>
yasasā ca yasassinī;<br>
Anubhomi sakaṃ puññaṃ,<br>
sukhitā camhināmayā.</p>
<p><a class='sc' id='11'></a><a class='vns' id='vns134'></a><a class='ms' id='p_19Vv_149'></a><a class='msdiv' id='msdiv134'></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class='sc' id='12'></a><a class='vns' id='vns135'></a><a class='ms' id='p_19Vv_150'></a><a class='msdiv' id='msdiv135'></a>Akkhāmi te bhikkhu mahānubhāva,<br>
Manussabhūtā yamahaṃ akāsiṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatīti.</p>
</blockquote>
<p><a class='sc' id='13'></a><a class='ms' id='p_19Vv_151'></a><a class='msdiv' id='msdiv136'></a>Mama ca, bhante, vacanena bhagavato pāde sirasā vandeyyāsi—‘uttarā nāma, bhante, upāsikā bhagavato pāde sirasā vandatī’ti. Anacchariyaṃ kho panetaṃ, bhante, yaṃ maṃ bhagavā aññatarasmiṃ sāmaññaphale <span class='var' id='note34' title='byākareyyāti (?)'>byākareyya</span>, taṃ bhagavā sakadāgāmiphale byākāsī”ti.</p>
<p class='endsutta'><a class='sc' id='14'></a><a class='ms' id='p_19Vv_152'></a>Uttarāvimānaṃ pannarasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv12' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>12. Dutiyapatibbatāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns101'></a><a class='pts2ed' id='pts2ed13'></a><a class='ms' id='p_19Vv_113'></a><a class='msdiv' id='msdiv101'></a>“Veḷuriyathambhaṃ ruciraṃ pabhassaraṃ,<br>
Vimānamāruyha anekacittaṃ;<br>
Tatthacchasi devi mahānubhāve,<br>
Uccāvacā iddhi vikubbamānā;<br>
Imā ca te accharāyo samantato,<br>
Naccanti gāyanti pamodayanti ca.</p>
<p><a class='sc' id='2'></a><a class='vns' id='vns102'></a><a class='ms' id='p_19Vv_114'></a><a class='msdiv' id='msdiv102'></a>Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='3'></a><a class='vns' id='vns103'></a><a class='ms' id='p_19Vv_115'></a><a class='msdiv' id='msdiv103'></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='4'></a><a class='vns' id='vns104'></a><a class='ms' id='p_19Vv_116'></a><a class='msdiv' id='msdiv104'></a>“Ahaṃ manussesu manussabhūtā,<br>
Upāsikā cakkhumato ahosiṃ;<br>
Pāṇātipātā viratā ahosiṃ,<br>
Loke adinnaṃ parivajjayissaṃ.</p>
<p><a class='sc' id='5'></a><a class='vns' id='vns105'></a><a class='ms' id='p_19Vv_117'></a><a class='msdiv' id='msdiv105'></a>Amajjapā no <span class='var' id='note25' title='nāpi (s2, s3)'>ca</span> musā <span class='var' id='note26' title='abhāsiṃ (bj, mr)'>abhāṇiṃ</span>,<br>
Sakena <span class='var' id='note27' title='sāmināva (bj)'>sāminā</span> ahosiṃ tuṭṭhā;<br>
Annañca pānañca pasannacittā,<br>
Sakkacca dānaṃ vipulaṃ adāsiṃ.</p>
<p><a class='sc' id='6'></a><a class='vns' id='vns106'></a><a class='ms' id='p_19Vv_118'></a><a class='msdiv' id='msdiv106'></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class='sc' id='7'></a><a class='vns' id='vns107'></a><a class='ms' id='p_19Vv_119'></a><a class='msdiv' id='msdiv107'></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class='endsutta'><a class='sc' id='8'></a><a class='ms' id='p_19Vv_120'></a>Dutiyapatibbatāvimānaṃ dvādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

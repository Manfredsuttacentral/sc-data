<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv17' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>17. Kesakārīvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns149'></a><a class='pts2ed' id='pts2ed19'></a><a class='ms' id='p_19Vv_167'></a><a class='msdiv' id='msdiv150'></a>“Idaṃ vimānaṃ ruciraṃ pabhassaraṃ,<br>
Veḷuriyathambhaṃ satataṃ sunimmitaṃ;<br>
Suvaṇṇarukkhehi samantamotthataṃ,<br>
Ṭhānaṃ mamaṃ kammavipākasambhavaṃ.</p>
<p><a class='sc' id='2'></a><a class='vns' id='vns150'></a><a class='ms' id='p_19Vv_168'></a><a class='msdiv' id='msdiv151'></a>Tatrūpapannā purimaccharā imā,<br>
Sataṃ sahassāni sakena kammunā;<br>
Tuvaṃsi ajjhupagatā yasassinī,<br>
Obhāsayaṃ tiṭṭhasi pubbadevatā.</p>
<p><a class='sc' id='3'></a><a class='vns' id='vns151'></a><a class='ms' id='p_19Vv_169'></a><a class='msdiv' id='msdiv152'></a>Sasī adhiggayha yathā virocati,<br>
Nakkhattarājāriva tārakāgaṇaṃ;<br>
Tatheva tvaṃ <span class='var' id='note42' title='accharāsaṅgamaṃ (bj)'>accharāsaṅgaṇaṃ</span> imaṃ,<br>
Daddallamānā yasasā virocasi.</p>
<p><a class='sc' id='4'></a><a class='vns' id='vns152'></a><a class='ms' id='p_19Vv_170'></a><a class='msdiv' id='msdiv153'></a>Kuto nu āgamma anomadassane,<br>
Upapannā tvaṃ bhavanaṃ mamaṃ idaṃ;<br>
Brahmaṃva devā tidasā sahindakā,<br>
Sabbe na tappāmase dassanena tan”ti.</p>
<p><a class='sc' id='5'></a><a class='vns' id='vns153'></a><a class='ms' id='p_19Vv_171'></a><a class='msdiv' id='msdiv154'></a>“Yametaṃ sakka anupucchase mamaṃ,<br>
‘Kuto cutā <span class='var' id='note43' title='kuto cutā idha āgatā tuvaṃ (s2, s3)'>tvaṃ idha āgatā’ti</span>;<br>
Bārāṇasī nāma puratthi kāsinaṃ,<br>
Tattha ahosiṃ pure kesakārikā.</p>
<p><a class='sc' id='6'></a><a class='vns' id='vns154'></a><a class='ms' id='p_19Vv_172'></a><a class='msdiv' id='msdiv155'></a>Buddhe ca dhamme ca pasannamānasā,<br>
Saṃghe ca ekantagatā asaṃsayā;<br>
Akhaṇḍasikkhāpadā āgatapphalā,<br>
Sambodhidhamme niyatā anāmayā”ti.</p>
<p><a class='sc' id='7'></a><a class='vns' id='vns155'></a><a class='ms' id='p_19Vv_173'></a><a class='msdiv' id='msdiv156'></a>“Tantyābhinandāmase <span class='var' id='note44' title='sāgatañca (bj)'>svāgatañca</span> te,<br>
Dhammena ca tvaṃ yasasā virocasi;<br>
Buddhe ca dhamme ca pasannamānase,<br>
Saṃghe ca ekantagate asaṃsaye;<br>
Akhaṇḍasikkhāpade āgatapphale,<br>
Sambodhidhamme niyate anāmaye”ti.</p>
</blockquote>
<p class='endsutta'><a class='sc' id='8'></a><a class='ms' id='p_19Vv_174'></a><span class='var' id='note45' title='pesakāriyavimānaṃ (s2, s3)'>Kesakārīvimānaṃ</span> sattarasamaṃ.</p>
<p class='uddana-intro'><a class='sc' id='9'></a><a class='ms' id='p_19Vv_175'></a>Tassuddānaṃ</p>
<blockquote class='uddanagatha'>
<p><a class='sc' id='10'></a><a class='ms' id='p_19Vv_176'></a>Pañca pīṭhā tayo nāvā,<br>
dīpatiladakkhiṇā dve;<br>
Pati dve suṇisā uttarā,<br>
sirimā kesakārikā;<br>
Vaggo tena pavuccatīti.</p>
</blockquote>
<p class='endsutta'><a class='sc' id='11'></a><a class='ms' id='p_19Vv_177'></a>Itthivimāne <span class='var' id='note46' title='pīṭhavaggo paṭhamo (bj) | itthīvimāne vaggo paṭhamo (s2, s3)'>paṭhamo vaggo</span>.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

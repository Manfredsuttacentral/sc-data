<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv54' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Mahārathavagga</li>
</ul>
<h1>54. Kakkaṭakarasadāyakavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns683'></a><a class='pts2ed' id='pts2ed84'></a><a class='ms' id='p_19Vv_756'></a><a class='msdiv' id='msdiv910'></a>“Uccamidaṃ maṇithūṇaṃ vimānaṃ,<br>
Samantato dvādasa yojanāni;<br>
Kūṭāgārā sattasatā uḷārā,<br>
Veḷuriyathambhā <span class='var' id='note239' title='ruciratthatā (s2, s3, mr)'>rucakatthatā</span> subhā.</p>
<p><a class='sc' id='2'></a><a class='vns' id='vns684'></a><a class='ms' id='p_19Vv_757'></a><a class='msdiv' id='msdiv911'></a>Tatthacchasi pivasi khādasi ca,<br>
Dibbā ca vīṇā pavadanti <span class='var' id='note240' title='vaggū (s2, s3, pts1-2) | vaggu (mr)'>vagguṃ</span>;<br>
Dibbā rasā kāmaguṇettha pañca,<br>
Nāriyo ca naccanti suvaṇṇachannā.</p>
<p><a class='sc' id='3'></a><a class='vns' id='vns685'></a><a class='ms' id='p_19Vv_758'></a><a class='msdiv' id='msdiv912'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='4'></a><a class='vns' id='vns686'></a><a class='ms' id='p_19Vv_759'></a><a class='msdiv' id='msdiv913'></a>Pucchāmi taṃ deva mahānubhāva,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class='sc' id='5'></a><a class='vns' id='vns687'></a><a class='ms' id='p_19Vv_760'></a><a class='msdiv' id='msdiv914'></a>So devaputto attamano,<br>
moggallānena pucchito;<br>
Pañhaṃ puṭṭho viyākāsi,<br>
yassa kammassidaṃ phalaṃ.</p>
<p><a class='sc' id='6'></a><a class='vns' id='vns688'></a><a class='ms' id='p_19Vv_761'></a><a class='msdiv' id='msdiv915'></a>“Satisamuppādakaro,<br>
dvāre kakkaṭako ṭhito;<br>
Niṭṭhito jātarūpassa,<br>
sobhati dasapādako.</p>
<p><a class='sc' id='7'></a><a class='vns' id='vns689'></a><a class='ms' id='p_19Vv_762'></a><a class='msdiv' id='msdiv916'></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class='sc' id='8'></a><a class='vns' id='vns690'></a><a class='ms' id='p_19Vv_763'></a><a class='msdiv' id='msdiv917'></a>Akkhāmi te bhikkhu mahānubhāva,<br>
Manussabhūto yamakāsi puññaṃ;<br>
Tenamhi evaṃ jalitānubhāvo,<br>
Vaṇṇo ca me sabbadisā pabhāsatī”ti.</p>
</blockquote>
<p class='endsutta'><a class='sc' id='9'></a><a class='ms' id='p_19Vv_764'></a><span class='var' id='note241' title='kakkaṭarasadāyakavimānaṃ (pts1-2)'>Kakkaṭakarasadāyakavimānaṃ</span> catutthaṃ.</p>
<p><a class='sc' id='10'></a><a class='vns' id='vns691'></a><a class='pts2ed' id='pts2ed86'></a><a class='ms' id='p_19Vv_765'></a>(Anantaraṃ pañcavimānaṃ yathā kakkaṭakarasadāyakavimānaṃ tathā vitthāretabbaṃ.)</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv30' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>30. Ucchudāyikāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns280'></a><a class='pts2ed' id='pts2ed37'></a><a class='ms' id='p_19Vv_319'></a><a class='msdiv' id='msdiv296'></a>“Obhāsayitvā <span class='var' id='note93' title='paṭhaviṃ (bj, s2, s3, pts1-2)'>pathaviṃ</span> sadevakaṃ,<br>
Atirocasi candimasūriyā viya;<br>
Siriyā ca vaṇṇena yasena tejasā,<br>
Brahmāva deve tidase <span class='var' id='note94' title='saindake (bj)'>sahindake</span>.</p>
<p><a class='sc' id='2'></a><a class='vns' id='vns281'></a><a class='ms' id='p_19Vv_320'></a><a class='msdiv' id='msdiv297'></a>Pucchāmi taṃ uppalamāladhārinī,<br>
Āveḷinī kañcanasannibhattace;<br>
Alaṅkate uttamavatthadhārinī,<br>
Kā tvaṃ subhe devate vandase mamaṃ.</p>
<p><a class='sc' id='3'></a><a class='vns' id='vns282'></a><a class='ms' id='p_19Vv_321'></a><a class='msdiv' id='msdiv298'></a>Kiṃ tvaṃ pure kammamakāsi attanā,<br>
Manussabhūtā purimāya jātiyā;<br>
Dānaṃ suciṇṇaṃ atha <span class='var' id='note95' title='sīlasaññamaṃ (bj, s2, s3, pts1-2 ^vv48#3 [Ucchuvimānavatthu])'>sīlasaṃyamaṃ</span>,<br>
<span class='var' id='note96' title='kenupapannā (^vv48#3 [Ucchuvimānavatthu])'>Kenūpapannā</span> sugatiṃ yasassinī;<br>
Devate pucchitācikkha,<br>
Kissa kammassidaṃ phalan”ti.</p>
<p><a class='sc' id='4'></a><a class='vns' id='vns283'></a><a class='ms' id='p_19Vv_322'></a><a class='msdiv' id='msdiv299'></a>“Idāni bhante imameva <span class='var' id='note97' title='gāme (s2, mr)'>gāmaṃ</span>,<br>
Piṇḍāya amhākaṃ gharaṃ upāgami;<br>
Tato te ucchussa adāsi khaṇḍikaṃ,<br>
Pasannacittā atulāya pītiyā.</p>
<p><a class='sc' id='5'></a><a class='vns' id='vns284'></a><a class='ms' id='p_19Vv_323'></a><a class='msdiv' id='msdiv300'></a>Sassu ca pacchā anuyuñjate mamaṃ,<br>
Kahaṃ nu ucchuṃ vadhuke <span class='var' id='note98' title='avākari (s2, s3, pts1, mr)'>avākiri</span>;<br>
Na chaḍḍitaṃ no pana khāditaṃ mayā,<br>
Santassa bhikkhussa sayaṃ adāsahaṃ.</p>
<p><a class='sc' id='6'></a><a class='vns' id='vns285'></a><a class='ms' id='p_19Vv_324'></a><a class='msdiv' id='msdiv301'></a>Tuyhaṃ <span class='var' id='note99' title='idaṃ (s2, s3, pts1)'>nvidaṃ</span> issariyaṃ atho mama,<br>
Itissā sassu paribhāsate mamaṃ;<br>
Pīṭhaṃ gahetvā pahāraṃ adāsi me,<br>
Tato cutā kālakatāmhi devatā.</p>
<p><a class='sc' id='7'></a><a class='vns' id='vns286'></a><a class='ms' id='p_19Vv_325'></a><a class='msdiv' id='msdiv302'></a>Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Devehi saddhiṃ paricārayāmahaṃ,<br>
Modāmahaṃ kāmaguṇehi pañcahi.</p>
<p><a class='sc' id='8'></a><a class='vns' id='vns287'></a><a class='ms' id='p_19Vv_326'></a><a class='msdiv' id='msdiv303'></a>Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Devindaguttā tidasehi rakkhitā,<br>
Samappitā kāmaguṇehi pañcahi.</p>
<p><a class='sc' id='9'></a><a class='vns' id='vns288'></a><a class='ms' id='p_19Vv_327'></a><a class='msdiv' id='msdiv304'></a>Etādisaṃ puññaphalaṃ anappakaṃ,<br>
Mahāvipākā mama ucchudakkhiṇā;<br>
Devehi saddhiṃ paricārayāmahaṃ,<br>
Modāmahaṃ kāmaguṇehi pañcahi.</p>
<p><a class='sc' id='10'></a><a class='vns' id='vns289'></a><a class='pts2ed' id='pts2ed38'></a><a class='ms' id='p_19Vv_328'></a><a class='msdiv' id='msdiv305'></a>Etādisaṃ puññaphalaṃ anappakaṃ,<br>
Mahājutikā mama ucchudakkhiṇā;<br>
Devindaguttā tidasehi rakkhitā,<br>
Sahassanettoriva nandane vane.</p>
<p><a class='sc' id='11'></a><a class='vns' id='vns290'></a><a class='ms' id='p_19Vv_329'></a><a class='msdiv' id='msdiv306'></a>Tuvañca bhante anukampakaṃ viduṃ,<br>
Upecca vandiṃ kusalañca pucchisaṃ;<br>
Tato te ucchussa adāsi khaṇḍikaṃ,<br>
Pasannacittā atulāya pītiyā”ti.</p>
</blockquote>
<p class='endsutta'><a class='sc' id='12'></a><a class='ms' id='p_19Vv_330'></a><span class='var' id='note100' title='ucchuvimānaṃ (s2, s3)'>Ucchudāyikāvimānaṃ</span> dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

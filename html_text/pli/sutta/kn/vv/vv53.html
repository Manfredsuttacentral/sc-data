<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv53' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Mahārathavagga</li>
</ul>
<h1>53. Chattamāṇavakavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns659'></a><a class='pts2ed' id='pts2ed80'></a><a class='ms' id='p_19Vv_731'></a><a class='msdiv' id='msdiv886'></a>“Yo vadataṃ pavaro manujesu,<br>
Sakyamunī bhagavā katakicco;<br>
Pāragato <span class='var' id='note223' title='balavīrasamaṅgī (mr)'>balaviriyasamaṅgī</span>,<br>
Taṃ sugataṃ saraṇatthamupehi.</p>
<p><a class='sc' id='2'></a><a class='vns' id='vns660'></a><a class='ms' id='p_19Vv_732'></a><a class='msdiv' id='msdiv887'></a>Rāgavirāgamanejamasokaṃ,<br>
Dhammamasaṅkhatamappaṭikūlaṃ;<br>
Madhuramimaṃ paguṇaṃ suvibhattaṃ,<br>
Dhammamimaṃ saraṇatthamupehi.</p>
<p><a class='sc' id='3'></a><a class='vns' id='vns661'></a><a class='pts2ed' id='pts2ed81'></a><a class='ms' id='p_19Vv_733'></a><a class='msdiv' id='msdiv888'></a>Yattha ca dinna mahapphalamāhu,<br>
Catūsu sucīsu purisayugesu;<br>
Aṭṭha ca puggaladhammadasā te,<br>
Saṃghamimaṃ saraṇatthamupehi.</p>
<p><a class='sc' id='4'></a><a class='vns' id='vns662'></a><a class='ms' id='p_19Vv_734'></a><a class='msdiv' id='msdiv889'></a>Na tathā tapati nabhe sūriyo,<br>
Cando ca na bhāsati na phusso;<br>
Yathā atulamidaṃ mahappabhāsaṃ,<br>
Ko nu tvaṃ tidivā mahiṃ upāgā.</p>
<p><a class='sc' id='5'></a><a class='vns' id='vns663'></a><a class='ms' id='p_19Vv_735'></a><a class='msdiv' id='msdiv890'></a>Chindati raṃsī pabhaṅkarassa,<br>
Sādhikavīsatiyojanāni ābhā;<br>
Rattimapi yathā divaṃ karoti,<br>
Parisuddhaṃ vimalaṃ subhaṃ vimānaṃ.</p>
<p><a class='sc' id='6'></a><a class='vns' id='vns664'></a><a class='ms' id='p_19Vv_736'></a><a class='msdiv' id='msdiv891'></a>Bahupadumavicitrapuṇḍarīkaṃ,<br>
Vokiṇṇaṃ kusumehi nekacittaṃ;<br>
Arajavirajahemajālachannaṃ,<br>
Ākāse tapati yathāpi sūriyo.</p>
<p><a class='sc' id='7'></a><a class='vns' id='vns665'></a><a class='ms' id='p_19Vv_737'></a><a class='msdiv' id='msdiv892'></a>Rattambarapītavāsasāhi,<br>
Agarupiyaṅgucandanussadāhi;<br>
Kañcanatanusannibhattacāhi,<br>
Paripūraṃ gaganaṃva tārakāhi.</p>
<p><a class='sc' id='8'></a><a class='vns' id='vns666'></a><a class='ms' id='p_19Vv_738'></a><a class='msdiv' id='msdiv893'></a><span class='var' id='note224' title='naranārī (mr) | nāriyo (?)'>Naranāriyo</span> bahuketthanekavaṇṇā,<br>
Kusumavibhūsitābharaṇettha sumanā;<br>
Anilapamuñcitā <span class='var' id='note225' title='pavāyanti (mr)'>pavanti</span> surabhiṃ,<br>
Tapaniyavitatā <span class='var' id='note226' title='suvaṇṇacchadanā (bj) | suvaṇṇachadanā (s2, s3, pts1) | suvaṇṇacchādanā (pts2)'>suvaṇṇachannā</span>.</p>
<p><a class='sc' id='9'></a><a class='vns' id='vns667'></a><a class='ms' id='p_19Vv_739'></a><a class='msdiv' id='msdiv894'></a>Kissa <span class='var' id='note227' title='samadamassa (bj) | kammassa (s2, s3, pts1)'>saṃyamassa</span> ayaṃ vipāko,<br>
Kenāsi kammaphalenidhūpapanno;<br>
Yathā ca te adhigatamidaṃ vimānaṃ,<br>
Tadanupadaṃ avacāsi iṅgha puṭṭho”ti.</p>
<p><a class='sc' id='10'></a><a class='vns' id='vns668'></a><a class='ms' id='p_19Vv_740'></a><a class='msdiv' id='msdiv895'></a>“<span class='var' id='note228' title='yamidha (bj, s2, pts1-2)'>Sayamidha</span> pathe samecca māṇavena,<br>
Satthānusāsi anukampamāno;<br>
Tava ratanavarassa dhammaṃ sutvā,<br>
Karissāmīti ca bravittha chatto.</p>
<p><a class='sc' id='11'></a><a class='vns' id='vns669'></a><a class='ms' id='p_19Vv_741'></a><a class='msdiv' id='msdiv896'></a><span class='var' id='note229' title='jinapavaraṃ (s2, s3, mr)'>Jinavarapavaraṃ</span> <span class='var' id='note230' title='upemi (s2, s3, pts1-2)'>upehi</span> saraṇaṃ,<br>
Dhammañcāpi tatheva bhikkhusaṃghaṃ;<br>
Noti paṭhamaṃ <span class='var' id='note231' title='avocāhaṃ (bj, s2, s3, pts1-2, mr)'>avocahaṃ</span> bhante,<br>
Pacchā te vacanaṃ tathevakāsiṃ.</p>
<p><a class='sc' id='12'></a><a class='vns' id='vns670'></a><a class='ms' id='p_19Vv_742'></a><a class='msdiv' id='msdiv897'></a>Mā ca pāṇavadhaṃ vividhaṃ carassu asuciṃ,<br>
Na hi pāṇesu asaññataṃ avaṇṇayiṃsu sappaññā;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class='sc' id='13'></a><a class='vns' id='vns671'></a><a class='pts2ed' id='pts2ed82'></a><a class='ms' id='p_19Vv_743'></a><a class='msdiv' id='msdiv898'></a>Mā ca parajanassa rakkhitampi,<br>
<span class='var' id='note232' title='... amaññittha (bj, pts1-2)'>Ādātabbamamaññitho</span> adinnaṃ;<br>
Noti paṭhamaṃ avocahaṃ bhante,<br>
Pacchā te vacanaṃ <span class='var' id='note233' title='ayaṃ gāthā s2, s3 potthakesu'>tathevakāsiṃ</span>.</p>
<p><a class='sc' id='14'></a><a class='vns' id='vns672'></a><a class='ms' id='p_19Vv_744'></a><a class='msdiv' id='msdiv899'></a>Mā ca parajanassa rakkhitāyo,<br>
Parabhariyā agamā anariyametaṃ;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class='sc' id='15'></a><a class='vns' id='vns673'></a><a class='ms' id='p_19Vv_745'></a><a class='msdiv' id='msdiv900'></a>Mā ca vitathaṃ aññathā abhāṇi,<br>
Na hi musāvādaṃ avaṇṇayiṃsu sappaññā;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class='sc' id='16'></a><a class='vns' id='vns674'></a><a class='ms' id='p_19Vv_746'></a><a class='msdiv' id='msdiv901'></a>Yena ca purisassa apeti saññā,<br>
Taṃ majjaṃ parivajjayassu sabbaṃ;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class='sc' id='17'></a><a class='vns' id='vns675'></a><a class='ms' id='p_19Vv_747'></a><a class='msdiv' id='msdiv902'></a>Svāhaṃ idha pañca sikkhā karitvā,<br>
Paṭipajjitvā tathāgatassa dhamme;<br>
Dvepathamagamāsiṃ coramajjhe,<br>
Te maṃ tattha vadhiṃsu bhogahetu.</p>
<p><a class='sc' id='18'></a><a class='vns' id='vns676'></a><a class='ms' id='p_19Vv_748'></a><a class='msdiv' id='msdiv903'></a>Ettakamidaṃ anussarāmi kusalaṃ,<br>
Tato paraṃ na me vijjati aññaṃ;<br>
Tena sucaritena kammunāhaṃ,<br>
<span class='var' id='note234' title='upapanno (s2, s3, pts1-2)'>Uppanno</span> tidivesu kāmakāmī.</p>
<p><a class='sc' id='19'></a><a class='vns' id='vns677'></a><a class='ms' id='p_19Vv_749'></a><a class='msdiv' id='msdiv904'></a>Passa khaṇamuhuttasaññamassa,<br>
Anudhammappaṭipattiyā vipākaṃ;<br>
Jalamiva yasasā samekkhamānā,<br>
Bahukā maṃ pihayanti hīnakammā.</p>
<p><a class='sc' id='20'></a><a class='vns' id='vns678'></a><a class='ms' id='p_19Vv_750'></a><a class='msdiv' id='msdiv905'></a>Passa katipayāya desanāya,<br>
Sugatiñcamhi gato sukhañca patto;<br>
Ye ca te satataṃ suṇanti dhammaṃ,<br>
Maññe te amataṃ phusanti khemaṃ.</p>
<p><a class='sc' id='21'></a><a class='vns' id='vns679'></a><a class='ms' id='p_19Vv_751'></a><a class='msdiv' id='msdiv906'></a>Appampi kataṃ mahāvipākaṃ,<br>
<span class='var' id='note235' title='vipulaphalaṃ (mr)'>Vipulaṃ hoti</span> tathāgatassa dhamme;<br>
Passa katapuññatāya chatto,<br>
Obhāseti pathaviṃ yathāpi sūriyo.</p>
<p><a class='sc' id='22'></a><a class='vns' id='vns680'></a><a class='ms' id='p_19Vv_752'></a><a class='msdiv' id='msdiv907'></a>Kimidaṃ kusalaṃ kimācarema,<br>
Icceke hi samecca mantayanti;<br>
Te mayaṃ <span class='var' id='note236' title='punadeva (s2, s3) | punapi (?)'>punareva</span> laddha mānusattaṃ,<br>
Paṭipannā viharemu sīlavanto.</p>
<p><a class='sc' id='23'></a><a class='vns' id='vns681'></a><a class='pts2ed' id='pts2ed83'></a><a class='ms' id='p_19Vv_753'></a><a class='msdiv' id='msdiv908'></a>Bahukāro anukampako ca satthā,<br>
Iti me sati agamā divā divassa;<br>
Svāhaṃ upagatomhi saccanāmaṃ,<br>
Anukampassu punapi <span class='var' id='note237' title='suṇoma (bj) | suṇomi (s2, s3, pts1)'>suṇemu</span> dhammaṃ.</p>
<p><a class='sc' id='24'></a><a class='vns' id='vns682'></a><a class='ms' id='p_19Vv_754'></a><a class='msdiv' id='msdiv909'></a>Ye <span class='var' id='note238' title='yedha (si, s2, s3, pts1-2) | ye idha (mr)'>cidha</span> pajahanti kāmarāgaṃ,<br>
Bhavarāgānusayañca pahāya mohaṃ;<br>
Na ca te punamupenti gabbhaseyyaṃ,<br>
Parinibbānagatā hi sītibhūtā”ti.</p>
</blockquote>
<p class='endsutta'><a class='sc' id='25'></a><a class='ms' id='p_19Vv_755'></a>Chattamāṇavakavimānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

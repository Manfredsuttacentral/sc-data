<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv32' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>32. Latāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns300'></a><a class='pts2ed' id='pts2ed40'></a><a class='ms' id='p_19Vv_341'></a><a class='msdiv' id='msdiv316'></a>Latā ca sajjā pavarā ca devatā,<br>
<span class='var' id='note104' title='accimukhī (bj) | acchimutī (s2, s3, pts1) | acchimatī (mr)'>Accimatī</span> rājavarassa sirīmato;<br>
Sutā ca rañño vessavaṇassa dhītā,<br>
Rājīmatī dhammaguṇehi sobhatha.</p>
<p><a class='sc' id='2'></a><a class='vns' id='vns301'></a><a class='ms' id='p_19Vv_342'></a><a class='msdiv' id='msdiv317'></a>Pañcettha nāriyo āgamaṃsu nhāyituṃ,<br>
Sītodakaṃ uppaliniṃ sivaṃ nadiṃ;<br>
Tā tattha nhāyitvā rametvā devatā,<br>
Naccitvā gāyitvā sutā lataṃ <span class='var' id='note105' title='bruvī (bj)'>bravi</span>.</p>
<p><a class='sc' id='3'></a><a class='vns' id='vns302'></a><a class='ms' id='p_19Vv_343'></a><a class='msdiv' id='msdiv318'></a>“Pucchāmi taṃ uppalamāladhārini,<br>
Āveḷini kañcanasannibhattace;<br>
Timiratambakkhi nabheva sobhane,<br>
Dīghāyukī kena kato yaso tava.</p>
<p><a class='sc' id='4'></a><a class='vns' id='vns303'></a><a class='ms' id='p_19Vv_344'></a><a class='msdiv' id='msdiv319'></a>Kenāsi bhadde patino piyatarā,<br>
Visiṭṭhakalyāṇitarassu rūpato;<br>
Padakkhiṇā naccanagītavādite,<br>
Ācikkha no tvaṃ naranāripucchitā”ti.</p>
<p><a class='sc' id='5'></a><a class='vns' id='vns304'></a><a class='ms' id='p_19Vv_345'></a><a class='msdiv' id='msdiv320'></a>“Ahaṃ manussesu manussabhūtā,<br>
Uḷārabhoge kule suṇisā ahosiṃ;<br>
Akkodhanā bhattuvasānuvattinī,<br>
Uposathe appamattā ahosiṃ.</p>
<p><a class='sc' id='6'></a><a class='vns' id='vns305'></a><a class='pts2ed' id='pts2ed41'></a><a class='ms' id='p_19Vv_346'></a><a class='msdiv' id='msdiv321'></a>Manussabhūtā <span class='var' id='note106' title='daharāsa’pāpikā (bj) | daharā apāvikā (s2, s3)'>daharā apāpikā</span>,<br>
Pasannacittā patimābhirādhayiṃ;<br>
Sadevaraṃ sassasuraṃ sadāsakaṃ,<br>
Abhirādhayiṃ tamhi kato yaso mama.</p>
<p><a class='sc' id='7'></a><a class='vns' id='vns306'></a><a class='ms' id='p_19Vv_347'></a><a class='msdiv' id='msdiv322'></a>Sāhaṃ tena kusalena kammunā,<br>
Catubbhi ṭhānehi visesamajjhagā;<br>
Āyuñca vaṇṇañca sukhaṃ balañca,<br>
Khiḍḍāratiṃ paccanubhomanappakaṃ”.</p>
<p><a class='sc' id='8'></a><a class='vns' id='vns307'></a><a class='ms' id='p_19Vv_348'></a><a class='msdiv' id='msdiv323'></a>“Sutaṃ nu taṃ bhāsati yaṃ ayaṃ latā,<br>
Yaṃ no apucchimha akittayī no;<br>
Patino kiramhākaṃ visiṭṭha nārīnaṃ,<br>
Gatī ca tāsaṃ pavarā ca devatā.</p>
<p><a class='sc' id='9'></a><a class='vns' id='vns308'></a><a class='ms' id='p_19Vv_349'></a><a class='msdiv' id='msdiv324'></a>Patīsu dhammaṃ pacarāma sabbā,<br>
Patibbatā yattha bhavanti itthiyo;<br>
Patīsu dhammaṃ <span class='var' id='note107' title='paricarāma (s2, s3) | pacaritvāna (mr)'>pacaritva</span> sabbā,<br>
Lacchāmase bhāsati yaṃ ayaṃ latā.</p>
<p><a class='sc' id='10'></a><a class='vns' id='vns309'></a><a class='ms' id='p_19Vv_350'></a><a class='msdiv' id='msdiv325'></a>Sīho yathā pabbatasānugocaro,<br>
Mahindharaṃ pabbatamāvasitvā;<br>
Pasayha hantvā itare catuppade,<br>
Khudde mige khādati maṃsabhojano.</p>
<p><a class='sc' id='11'></a><a class='vns' id='vns310'></a><a class='ms' id='p_19Vv_351'></a><a class='msdiv' id='msdiv326'></a>Tatheva saddhā idha ariyasāvikā,<br>
Bhattāraṃ nissāya patiṃ anubbatā;<br>
Kodhaṃ vadhitvā abhibhuyya maccharaṃ,<br>
Saggamhi sā modati dhammacārinī”ti.</p>
</blockquote>
<p class='endsutta'><a class='sc' id='12'></a><a class='ms' id='p_19Vv_352'></a>Latāvimānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv6' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>6. Paṭhamanāvāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns43'></a><a class='pts2ed' id='pts2ed6'></a><a class='ms' id='p_19Vv_49'></a><a class='msdiv' id='msdiv43'></a>“Suvaṇṇacchadanaṃ nāvaṃ,<br>
Nāri āruyha tiṭṭhasi;<br>
Ogāhasi pokkharaṇiṃ,<br>
<span class='var' id='note11' title='padumaṃ (bj, s2, s3)'>Padmaṃ</span> chindasi pāṇinā.</p>
<p><a class='sc' id='2'></a><a class='vns' id='vns44'></a><a class='ms' id='p_19Vv_50'></a><a class='msdiv' id='msdiv44'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='3'></a><a class='vns' id='vns45'></a><a class='ms' id='p_19Vv_51'></a><a class='msdiv' id='msdiv45'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='4'></a><a class='vns' id='vns46'></a><a class='ms' id='p_19Vv_52'></a><a class='msdiv' id='msdiv46'></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='5'></a><a class='vns' id='vns47'></a><a class='ms' id='p_19Vv_53'></a><a class='msdiv' id='msdiv47'></a>“Ahaṃ manussesu manussabhūtā,<br>
Purimāya jātiyā manussaloke;<br>
Disvāna bhikkhū tasite kilante,<br>
Uṭṭhāya pātuṃ udakaṃ adāsiṃ.</p>
<p><a class='sc' id='6'></a><a class='vns' id='vns48'></a><a class='ms' id='p_19Vv_54'></a><a class='msdiv' id='msdiv48'></a>Yo ve kilantāna pipāsitānaṃ,<br>
Uṭṭhāya pātuṃ udakaṃ dadāti;<br>
Sītodakā tassa bhavanti najjo,<br>
Pahūtamalyā bahupuṇḍarīkā.</p>
<p><a class='sc' id='7'></a><a class='vns' id='vns49'></a><a class='ms' id='p_19Vv_55'></a><a class='msdiv' id='msdiv49'></a><span class='var' id='note12' title='tamāpagā (bj, pts1-2, mr)'>Taṃ āpagā</span> anupariyanti sabbadā,<br>
Sītodakā vālukasanthatā nadī;<br>
Ambā ca sālā tilakā ca jambuyo,<br>
Uddālakā pāṭaliyo ca phullā.</p>
<p><a class='sc' id='8'></a><a class='vns' id='vns50'></a><a class='pts2ed' id='pts2ed7'></a><a class='ms' id='p_19Vv_56'></a><a class='msdiv' id='msdiv50'></a>Taṃ bhūmibhāgehi upetarūpaṃ,<br>
Vimānaseṭṭhaṃ bhusa sobhamānaṃ;<br>
<span class='var' id='note13' title='tasseva (s2, s3)'>Tassīdha</span> kammassa ayaṃ vipāko,<br>
Etādisaṃ <span class='var' id='note14' title='katapuññā (bj)'>puññakatā</span> labhanti.</p>
<p><a class='sc' id='9'></a><a class='vns' id='vns51'></a><a class='ms' id='p_19Vv_57'></a><a class='msdiv' id='msdiv51'></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class='sc' id='10'></a><a class='vns' id='vns52'></a><a class='ms' id='p_19Vv_58'></a><a class='msdiv' id='msdiv52'></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class='endsutta'><a class='sc' id='11'></a><a class='ms' id='p_19Vv_59'></a>Paṭhamanāvāvimānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv18' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Cittalatāvagga</li>
</ul>
<h1>18. Dāsivimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns156'></a><a class='pts2ed' id='pts2ed21'></a><a class='ms' id='p_19Vv_178'></a><a class='msdiv' id='msdiv157'></a>“Api sakkova devindo,<br>
ramme cittalatāvane;<br>
Samantā anupariyāsi,<br>
nārīgaṇapurakkhatā;<br>
Obhāsentī disā sabbā,<br>
osadhī viya tārakā.</p>
<p><a class='sc' id='2'></a><a class='vns' id='vns157'></a><a class='ms' id='p_19Vv_179'></a><a class='msdiv' id='msdiv158'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='3'></a><a class='vns' id='vns158'></a><a class='ms' id='p_19Vv_180'></a><a class='msdiv' id='msdiv159'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='4'></a><a class='vns' id='vns159'></a><a class='ms' id='p_19Vv_181'></a><a class='msdiv' id='msdiv160'></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='5'></a><a class='vns' id='vns160'></a><a class='ms' id='p_19Vv_182'></a><a class='msdiv' id='msdiv161'></a>“Ahaṃ manussesu manussabhūtā,<br>
Dāsī ahosiṃ <span class='var' id='note47' title='parapesiyā (mr)'>parapessiyā</span> kule.</p>
<p><a class='sc' id='6'></a><a class='vns' id='vns161'></a><a class='ms' id='p_19Vv_183'></a><a class='msdiv' id='msdiv162'></a>Upāsikā cakkhumato,<br>
gotamassa yasassino;<br>
Tassā me nikkamo āsi,<br>
sāsane tassa tādino.</p>
<p><a class='sc' id='7'></a><a class='vns' id='vns162'></a><a class='ms' id='p_19Vv_184'></a><a class='msdiv' id='msdiv163'></a>Kāmaṃ bhijjatuyaṃ kāyo,<br>
neva atthettha <span class='var' id='note48' title='santhanaṃ (bj, s2, s3, pts1-2)'>saṇṭhanaṃ</span>;<br>
Sikkhāpadānaṃ pañcannaṃ,<br>
maggo sovatthiko sivo.</p>
<p><a class='sc' id='8'></a><a class='vns' id='vns163'></a><a class='ms' id='p_19Vv_185'></a><a class='msdiv' id='msdiv164'></a>Akaṇṭako agahano,<br>
uju sabbhi pavedito;<br>
Nikkamassa phalaṃ passa,<br>
yathidaṃ pāpuṇitthikā.</p>
<p><a class='sc' id='9'></a><a class='vns' id='vns164'></a><a class='pts2ed' id='pts2ed22'></a><a class='ms' id='p_19Vv_186'></a><a class='msdiv' id='msdiv165'></a>Āmantanikā raññomhi,<br>
sakkassa vasavattino;<br>
Saṭṭhi <span class='var' id='note49' title='turiya ... (bj, s2, s3, pts1-2)'>tūriyasahassāni</span>,<br>
paṭibodhaṃ karonti me.</p>
<p><a class='sc' id='10'></a><a class='vns' id='vns165'></a><a class='ms' id='p_19Vv_187'></a><a class='msdiv' id='msdiv166'></a>Ālambo <span class='var' id='note50' title='gaggamo (s2, s3) | bhaggaro (mr)'>gaggaro</span> <span class='var' id='note51' title='bhimmo (mr)'>bhīmo</span>,<br>
sādhuvādī ca saṃsayo;<br>
Pokkharo ca suphasso ca,<br>
<span class='var' id='note52' title='vīṇāmokkhā (s2, s3) | vilāmokkhā (mr)'>viṇāmokkhā</span> ca nāriyo.</p>
<p><a class='sc' id='11'></a><a class='vns' id='vns166'></a><a class='ms' id='p_19Vv_188'></a><a class='msdiv' id='msdiv167'></a>Nandā ceva sunandā ca,<br>
soṇadinnā <span class='var' id='note53' title='sucimbhikā (s2)'>sucimhitā</span>;<br>
Alambusā missakesī ca,<br>
puṇḍarīkāti dāruṇī.</p>
<p><a class='sc' id='12'></a><a class='vns' id='vns167'></a><a class='ms' id='p_19Vv_189'></a><a class='msdiv' id='msdiv168'></a>Eṇīphassā suphassā ca,<br>
subhaddā muduvādinī;<br>
Etā caññā ca seyyāse,<br>
accharānaṃ pabodhikā.</p>
<p><a class='sc' id='13'></a><a class='vns' id='vns168'></a><a class='ms' id='p_19Vv_190'></a><a class='msdiv' id='msdiv169'></a>Tā maṃ kālenupāgantvā,<br>
abhibhāsanti devatā;<br>
Handa naccāma gāyāma,<br>
handa taṃ ramayāmase.</p>
<p><a class='sc' id='14'></a><a class='vns' id='vns169'></a><a class='ms' id='p_19Vv_191'></a><a class='msdiv' id='msdiv170'></a>Nayidaṃ akatapuññānaṃ,<br>
katapuññānamevidaṃ;<br>
Asokaṃ nandanaṃ rammaṃ,<br>
tidasānaṃ mahāvanaṃ.</p>
<p><a class='sc' id='15'></a><a class='vns' id='vns170'></a><a class='ms' id='p_19Vv_192'></a><a class='msdiv' id='msdiv171'></a>Sukhaṃ akatapuññānaṃ,<br>
idha natthi parattha ca;<br>
Sukhañca katapuññānaṃ,<br>
idha ceva parattha ca.</p>
<p><a class='sc' id='16'></a><a class='vns' id='vns171'></a><a class='ms' id='p_19Vv_193'></a><a class='msdiv' id='msdiv172'></a>Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino”ti.</p>
</blockquote>
<p class='endsutta'><a class='sc' id='17'></a><a class='ms' id='p_19Vv_194'></a><span class='var' id='note54' title='dāsīvimānaṃ (bj, s2, s3)'>Dāsivimānaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

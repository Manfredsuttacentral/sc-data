<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv16' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>16. Sirimāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns136'></a><a class='pts2ed' id='pts2ed17'></a><a class='ms' id='p_19Vv_153'></a><a class='msdiv' id='msdiv137'></a>“Yuttā ca te paramaalaṅkatā hayā,<br>
Adhomukhā aghasigamā balī javā;<br>
Abhinimmitā pañcarathāsatā ca te,<br>
Anventi taṃ sārathicoditā hayā.</p>
<p><a class='sc' id='2'></a><a class='vns' id='vns137'></a><a class='ms' id='p_19Vv_154'></a><a class='msdiv' id='msdiv138'></a>Sā tiṭṭhasi rathavare alaṅkatā,<br>
Obhāsayaṃ jalamiva joti pāvako;<br>
Pucchāmi taṃ <span class='var' id='note35' title='varacāru (katthaci)'>varatanu</span> anomadassane,<br>
Kasmā nu kāyā anadhivaraṃ upāgami”.</p>
<p><a class='sc' id='3'></a><a class='vns' id='vns138'></a><a class='ms' id='p_19Vv_155'></a><a class='msdiv' id='msdiv139'></a>“Kāmaggapattānaṃ <span class='var' id='note36' title='... anuttarā (s2, s3, pts1) | ... anuttaraṃ (pts2) | ... nuttarā (mr)'>yamāhunuttaraṃ</span>,<br>
Nimmāya nimmāya ramanti devatā;<br>
Tasmā kāyā accharā kāmavaṇṇinī,<br>
Idhāgatā anadhivaraṃ namassituṃ”.</p>
<p><a class='sc' id='4'></a><a class='vns' id='vns139'></a><a class='ms' id='p_19Vv_156'></a><a class='msdiv' id='msdiv140'></a>“Kiṃ tvaṃ pure <span class='var' id='note37' title='sucarita mācarī idha (s2, s3, pts1)'>sucaritamācarīdha</span>,<br>
Kenacchasi tvaṃ amitayasā sukhedhitā;<br>
Iddhī ca te anadhivarā vihaṅgamā,<br>
Vaṇṇo ca te dasa disā virocati.</p>
<p><a class='sc' id='5'></a><a class='vns' id='vns140'></a><a class='ms' id='p_19Vv_157'></a><a class='msdiv' id='msdiv141'></a>Devehi tvaṃ parivutā sakkatā casi,<br>
Kuto cutā sugatigatāsi devate;<br>
Kassa vā tvaṃ vacanakarānusāsaniṃ,<br>
Ācikkha me tvaṃ yadi buddhasāvikā”ti.</p>
<p><a class='sc' id='6'></a><a class='vns' id='vns141'></a><a class='ms' id='p_19Vv_158'></a><a class='msdiv' id='msdiv142'></a>“Nagantare nagaravare sumāpite,<br>
Paricārikā rājavarassa sirimato;<br>
Nacce gīte paramasusikkhitā ahuṃ,<br>
Sirimāti maṃ rājagahe <span class='var' id='note38' title='avedisuṃ (bj)'>avediṃsu</span>.</p>
<p><a class='sc' id='7'></a><a class='vns' id='vns142'></a><a class='ms' id='p_19Vv_159'></a><a class='msdiv' id='msdiv143'></a>Buddho ca me isinisabho vināyako,<br>
Adesayī samudayadukkhaniccataṃ;<br>
Asaṅkhataṃ dukkhanirodhasassataṃ,<br>
Maggañcimaṃ akuṭilamañjasaṃ sivaṃ.</p>
<p><a class='sc' id='8'></a><a class='vns' id='vns143'></a><a class='ms' id='p_19Vv_160'></a><a class='msdiv' id='msdiv144'></a>Sutvānahaṃ amatapadaṃ asaṅkhataṃ,<br>
Tathāgatassanadhivarassa sāsanaṃ;<br>
Sīlesvahaṃ paramasusaṃvutā ahuṃ,<br>
Dhamme ṭhitā <span class='var' id='note39' title='... bhāsite (bj)'>naravarabuddhadesite</span>.</p>
<p><a class='sc' id='9'></a><a class='vns' id='vns144'></a><a class='ms' id='p_19Vv_161'></a><a class='msdiv' id='msdiv145'></a>Ñatvānahaṃ virajapadaṃ asaṅkhataṃ,<br>
Tathāgatenanadhivarena desitaṃ;<br>
Tatthevahaṃ samathasamādhimāphusiṃ,<br>
Sāyeva me paramaniyāmatā ahu.</p>
<p><a class='sc' id='10'></a><a class='vns' id='vns145'></a><a class='pts2ed' id='pts2ed18'></a><a class='ms' id='p_19Vv_162'></a><a class='msdiv' id='msdiv146'></a>Laddhānahaṃ amatavaraṃ visesanaṃ,<br>
Ekaṃsikā abhisamaye visesiya;<br>
Asaṃsayā bahujanapūjitā ahaṃ,<br>
<span class='var' id='note40' title='khiḍḍaṃ ratiṃ (s2, s3, pts1)'>Khiḍḍāratiṃ</span> paccanubhomanappakaṃ.</p>
<p><a class='sc' id='11'></a><a class='vns' id='vns146'></a><a class='ms' id='p_19Vv_163'></a><a class='msdiv' id='msdiv147'></a>Evaṃ ahaṃ <span class='var' id='note41' title='amatarasamhi (s2, s3, mr)'>amatadasamhi</span> devatā,<br>
Tathāgatassanadhivarassa sāvikā;<br>
Dhammaddasā paṭhamaphale patiṭṭhitā,<br>
Sotāpannā na ca pana matthi duggati.</p>
<p><a class='sc' id='12'></a><a class='vns' id='vns147'></a><a class='ms' id='p_19Vv_164'></a><a class='msdiv' id='msdiv148'></a>Sā vandituṃ anadhivaraṃ upāgamiṃ,<br>
Pāsādike kusalarate ca bhikkhavo;<br>
Namassituṃ samaṇasamāgamaṃ sivaṃ,<br>
Sagāravā sirimato dhammarājino.</p>
<p><a class='sc' id='13'></a><a class='vns' id='vns148'></a><a class='ms' id='p_19Vv_165'></a><a class='msdiv' id='msdiv149'></a>Disvā muniṃ muditamanamhi pīṇitā,<br>
Tathāgataṃ naravaradammasārathiṃ;<br>
Taṇhacchidaṃ kusalarataṃ vināyakaṃ,<br>
Vandāmahaṃ paramahitānukampakan”ti.</p>
</blockquote>
<p class='endsutta'><a class='sc' id='14'></a><a class='ms' id='p_19Vv_166'></a>Sirimāvimānaṃ soḷasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

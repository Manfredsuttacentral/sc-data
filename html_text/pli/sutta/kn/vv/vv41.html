<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv41' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Mañjiṭṭhakavagga</li>
</ul>
<h1>41. Nāgavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns497'></a><a class='pts2ed' id='pts2ed59'></a><a class='ms' id='p_19Vv_553'></a><a class='msdiv' id='msdiv705'></a>“Alaṅkatā maṇikañcanācitaṃ,<br>
Sovaṇṇajālacitaṃ mahantaṃ;<br>
Abhiruyha gajavaraṃ sukappitaṃ,<br>
Idhāgamā <span class='var' id='note177' title='vehāsayaṃ (bj, s2, s3, pts1-2)'>vehāyasaṃ</span> antalikkhe.</p>
<p><a class='sc' id='2'></a><a class='vns' id='vns498'></a><a class='ms' id='p_19Vv_554'></a><a class='msdiv' id='msdiv706'></a>Nāgassa dantesu duvesu nimmitā,<br>
<span class='var' id='note178' title='acchodikā (bj, pts2, mr)'>Acchodakā</span> paduminiyo suphullā;<br>
Padumesu ca tūriyagaṇā pabhijjare,<br>
Imā ca naccanti manoharāyo.</p>
<p><a class='sc' id='3'></a><a class='vns' id='vns499'></a><a class='ms' id='p_19Vv_555'></a><a class='msdiv' id='msdiv707'></a>Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='4'></a><a class='vns' id='vns500'></a><a class='ms' id='p_19Vv_556'></a><a class='msdiv' id='msdiv708'></a>“Bārāṇasiyaṃ upasaṅkamitvā,<br>
Buddhassahaṃ vatthayugaṃ adāsiṃ;<br>
Pādāni <span class='var' id='note179' title='vanditva (bj, pts1-2)'>vanditvā</span> chamā nisīdiṃ,<br>
Vittā cahaṃ añjalikaṃ akāsiṃ.</p>
<p><a class='sc' id='5'></a><a class='vns' id='vns501'></a><a class='ms' id='p_19Vv_557'></a><a class='msdiv' id='msdiv709'></a>Buddho ca me kañcanasannibhattaco,<br>
Adesayi samudayadukkhaniccataṃ;<br>
Asaṅkhataṃ dukkhanirodhasassataṃ,<br>
Maggaṃ <span class='var' id='note180' title='adesesi (bj, pts2)'>adesayi</span> yato vijānisaṃ.</p>
<p><a class='sc' id='6'></a><a class='vns' id='vns502'></a><a class='ms' id='p_19Vv_558'></a><a class='msdiv' id='msdiv710'></a>Appāyukī kālakatā tato cutā,<br>
Upapannā tidasagaṇaṃ yasassinī;<br>
Sakkassahaṃ aññatarā pajāpati,<br>
Yasuttarā nāma disāsu vissutā”ti.</p>
</blockquote>
<p class='endsutta'><a class='sc' id='7'></a><a class='ms' id='p_19Vv_559'></a>Nāgavimānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

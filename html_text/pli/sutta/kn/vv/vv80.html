<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv80' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>80. Gopālavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns900'></a><a class='ms' id='p_19Vv_1008'></a><a class='msdiv' id='msdiv1159'></a>“Disvāna devaṃ paṭipucchi bhikkhu,<br>
Ucce vimānamhi ciraṭṭhitike;<br>
<span class='var' id='note305' title='āmuttahatthābharaṇo yasassī (s2, s3, pts1-2, mr)'>Āmuttahatthābharaṇaṃ yasassiṃ</span>,<br>
Dibbe vimānamhi yathāpi candimā.</p>
<p><a class='sc' id='2'></a><a class='vns' id='vns901'></a><a class='pts2ed' id='pts2ed117'></a><a class='ms' id='p_19Vv_1009'></a><a class='msdiv' id='msdiv1160'></a>Alaṅkato <span class='var' id='note306' title='mālabhārī (bj) | māladharī (pts-a, mr)'>malyadharo</span> suvattho,<br>
Sukuṇḍalī kappitakesamassu;<br>
Āmuttahatthābharaṇo yasassī,<br>
Dibbe vimānamhi yathāpi <span class='var' id='note307' title='ayaṃ gāthā s2, s3 potthakesu'>candimā</span>.</p>
<p><a class='sc' id='3'></a><a class='vns' id='vns902'></a><a class='ms' id='p_19Vv_1010'></a><a class='msdiv' id='msdiv1161'></a>Dibbā ca vīṇā pavadanti vagguṃ,<br>
Aṭṭhaṭṭhakā sikkhitā sādhurūpā;<br>
Dibbā ca kaññā tidasacarā uḷārā,<br>
Naccanti gāyanti pamodayanti.</p>
<p><a class='sc' id='4'></a><a class='vns' id='vns903'></a><a class='ms' id='p_19Vv_1011'></a><a class='msdiv' id='msdiv1162'></a>Deviddhipattosi mahānubhāvo,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class='sc' id='5'></a><a class='vns' id='vns904'></a><a class='ms' id='p_19Vv_1012'></a><a class='msdiv' id='msdiv1163'></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class='sc' id='6'></a><a class='vns' id='vns905'></a><a class='ms' id='p_19Vv_1013'></a><a class='msdiv' id='msdiv1164'></a>“Ahaṃ manussesu manussabhūto,<br>
Saṅgamma rakkhissaṃ paresaṃ dhenuyo;<br>
Tato ca āgā samaṇo mamantike,<br>
Gāvo ca māse agamaṃsu khādituṃ.</p>
<p><a class='sc' id='7'></a><a class='vns' id='vns906'></a><a class='ms' id='p_19Vv_1014'></a><a class='msdiv' id='msdiv1165'></a>Dvayajja kiccaṃ ubhayañca kāriyaṃ,<br>
<span class='var' id='note308' title='iccevaṃ (mr)'>Iccevahaṃ</span> bhante tadā vicintayiṃ;<br>
Tato ca saññaṃ paṭiladdha yoniso,<br>
Dadāmi bhanteti khipiṃ anantakaṃ.</p>
<p><a class='sc' id='8'></a><a class='vns' id='vns907'></a><a class='ms' id='p_19Vv_1015'></a><a class='msdiv' id='msdiv1166'></a>So māsakhettaṃ turito avāsariṃ,<br>
Purā ayaṃ bhañjati yassidaṃ dhanaṃ;<br>
Tato ca kaṇho urago mahāviso,<br>
Aḍaṃsi pāde turitassa me sato.</p>
<p><a class='sc' id='9'></a><a class='vns' id='vns908'></a><a class='ms' id='p_19Vv_1016'></a><a class='msdiv' id='msdiv1167'></a>Svāhaṃ aṭṭomhi dukkhena pīḷito,<br>
Bhikkhu ca taṃ sāmaṃ <span class='var' id='note309' title='muñcitvā nantakaṃ (bj) | muñcitvā anantakaṃ (s2, s3)'>muñcitvānantakaṃ</span>;<br>
Ahāsi kummāsaṃ <span class='var' id='note310' title='mamānukampāya (s2, s3) | mamānukampiyā (pts-a, mr)'>mamānukampayā</span>,<br>
Tato cuto kālakatomhi devatā.</p>
<p><a class='sc' id='10'></a><a class='vns' id='vns909'></a><a class='ms' id='p_19Vv_1017'></a><a class='msdiv' id='msdiv1168'></a>Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Tayā hi bhante anukampito bhusaṃ,<br>
Kataññutāya abhivādayāmi taṃ.</p>
<p><a class='sc' id='11'></a><a class='vns' id='vns910'></a><a class='ms' id='p_19Vv_1018'></a><a class='msdiv' id='msdiv1169'></a>Sadevake loke samārake ca,<br>
Añño muni natthi tayānukampako;<br>
Tayā hi bhante anukampito bhusaṃ,<br>
Kataññutāya abhivādayāmi taṃ.</p>
<p><a class='sc' id='12'></a><a class='vns' id='vns911'></a><a class='pts2ed' id='pts2ed118'></a><a class='ms' id='p_19Vv_1019'></a><a class='msdiv' id='msdiv1170'></a>Imasmiṃ loke parasmiṃ vā pana,<br>
Añño munī natthi tayānukampako;<br>
Tayā hi bhante anukampito bhusaṃ,<br>
Kataññutāya abhivādayāmi tan”ti.</p>
</blockquote>
<p class='endsutta'><a class='sc' id='13'></a><a class='ms' id='p_19Vv_1020'></a>Gopālavimānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

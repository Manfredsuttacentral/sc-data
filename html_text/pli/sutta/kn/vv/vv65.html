<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv65' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li><span class='var' id='note287' title='pāyāsikavaggo (s2, s3)'>Pāyāsivagga</span></li>
</ul>
<h1>65. Paṭhamaagāriyavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns809'></a><a class='pts2ed' id='pts2ed101'></a><a class='ms' id='p_19Vv_896'></a><a class='msdiv' id='msdiv1048'></a>“Yathā vanaṃ cittalataṃ <span class='var' id='note288' title='pakāsati (mr)'>pabhāsati</span>,<br>
Uyyānaseṭṭhaṃ tidasānamuttamaṃ;<br>
Tathūpamaṃ tuyhamidaṃ vimānaṃ,<br>
Obhāsayaṃ tiṭṭhati antalikkhe.</p>
<p><a class='sc' id='2'></a><a class='vns' id='vns810'></a><a class='ms' id='p_19Vv_897'></a><a class='msdiv' id='msdiv1049'></a>Deviddhipattosi mahānubhāvo,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class='sc' id='3'></a><a class='vns' id='vns811'></a><a class='ms' id='p_19Vv_898'></a><a class='msdiv' id='msdiv1050'></a>So devaputto attamano,<br>
moggallānena pucchito;<br>
Pañhaṃ puṭṭho viyākāsi,<br>
yassa kammassidaṃ phalaṃ.</p>
<p><a class='sc' id='4'></a><a class='vns' id='vns812'></a><a class='ms' id='p_19Vv_899'></a><a class='msdiv' id='msdiv1051'></a>“Ahañca bhariyā ca manussaloke,<br>
Opānabhūtā gharamāvasimha;<br>
Annañca pānañca pasannacittā,<br>
Sakkacca dānaṃ vipulaṃ adamha.</p>
<p><a class='sc' id='5'></a><a class='vns' id='vns813'></a><a class='ms' id='p_19Vv_900'></a><a class='msdiv' id='msdiv1052-1053'></a>Tena metādiso vaṇṇo,<br>
… pe …<br>
Vaṇṇo ca me sabbadisā pabhāsatī”ti.</p>
</blockquote>
<p class='endsutta'><a class='sc' id='6'></a><a class='ms' id='p_19Vv_901'></a>Paṭhamaagāriyavimānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

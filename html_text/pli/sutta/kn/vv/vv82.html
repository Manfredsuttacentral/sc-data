<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv82' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>82. Anekavaṇṇavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns940'></a><a class='pts2ed' id='pts2ed121'></a><a class='ms' id='p_19Vv_1050'></a><a class='msdiv' id='msdiv1199'></a>“Anekavaṇṇaṃ darasokanāsanaṃ,<br>
Vimānamāruyha anekacittaṃ;<br>
Parivārito accharāsaṅgaṇena,<br>
Sunimmito bhūtapatīva modasi.</p>
<p><a class='sc' id='2'></a><a class='vns' id='vns941'></a><a class='ms' id='p_19Vv_1051'></a><a class='msdiv' id='msdiv1200'></a>Samassamo natthi kuto <span class='var' id='note318' title='uttari (mr)'>panuttaro</span>,<br>
Yasena puññena ca iddhiyā ca;<br>
Sabbe ca devā tidasagaṇā samecca,<br>
Taṃ taṃ namassanti sasiṃva devā;<br>
Imā ca te accharāyo samantato,<br>
Naccanti gāyanti pamodayanti.</p>
<p><a class='sc' id='3'></a><a class='vns' id='vns942'></a><a class='pts2ed' id='pts2ed122'></a><a class='ms' id='p_19Vv_1052'></a><a class='msdiv' id='msdiv1201'></a>Deviddhipattosi mahānubhāvo,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class='sc' id='4'></a><a class='vns' id='vns943'></a><a class='ms' id='p_19Vv_1053'></a><a class='msdiv' id='msdiv1202'></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class='sc' id='5'></a><a class='vns' id='vns944'></a><a class='ms' id='p_19Vv_1054'></a><a class='msdiv' id='msdiv1203'></a>“Ahaṃ bhadante ahuvāsi pubbe,<br>
Sumedhanāmassa jinassa sāvako;<br>
Puthujjano <span class='var' id='note319' title='anavabodhohamasmiṃ (bj, pts2) | anubodhohamasmi (s2, s3, pts1) | ananubodhohamāsiṃ (?)'>ananubodhohamasmi</span>,<br>
So satta vassāni <span class='var' id='note320' title='pabbajissahaṃ (s2, s3, mr) | pabbajisāhaṃ (pts1)'>paribbajissahaṃ</span>.</p>
<p><a class='sc' id='6'></a><a class='vns' id='vns945'></a><a class='ms' id='p_19Vv_1055'></a><a class='msdiv' id='msdiv1204'></a>Sohaṃ sumedhassa jinassa satthuno,<br>
Parinibbutassoghatiṇṇassa tādino;<br>
Ratanuccayaṃ hemajālena channaṃ,<br>
Vanditvā thūpasmiṃ manaṃ pasādayiṃ.</p>
<p><a class='sc' id='7'></a><a class='vns' id='vns946'></a><a class='ms' id='p_19Vv_1056'></a><a class='msdiv' id='msdiv1205'></a>Na māsi dānaṃ na ca matthi dātuṃ,<br>
Pare ca kho tattha samādapesiṃ;<br>
Pūjetha naṃ <span class='var' id='note321' title='pūjaneyyassa (s2, s3, mr) | pūjaniyassa (^mi5.3.7#1 [Buddhapūjanapañha])'>pūjanīyassa</span> dhātuṃ,<br>
Evaṃ kira saggamito gamissatha.</p>
<p><a class='sc' id='8'></a><a class='vns' id='vns947'></a><a class='ms' id='p_19Vv_1057'></a><a class='msdiv' id='msdiv1206'></a>Tadeva kammaṃ kusalaṃ kataṃ mayā,<br>
Sukhañca dibbaṃ anubhomi attanā;<br>
Modāmahaṃ tidasagaṇassa majjhe,<br>
Na tassa puññassa khayampi ajjhagan”ti.</p>
</blockquote>
<p class='endsutta'><a class='sc' id='9'></a><a class='ms' id='p_19Vv_1058'></a>Anekavaṇṇavimānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

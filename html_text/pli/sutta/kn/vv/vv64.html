<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv64' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Mahārathavagga</li>
</ul>
<h1>64. Mahārathavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns776'></a><a class='pts2ed' id='pts2ed94'></a><a class='ms' id='p_19Vv_859'></a><a class='msdiv' id='msdiv1015'></a>“Sahassayuttaṃ hayavāhanaṃ subhaṃ,<br>
Āruyhimaṃ sandanaṃ nekacittaṃ;<br>
Uyyānabhūmiṃ abhito anukkamaṃ,<br>
Purindado bhūtapatīva vāsavo.</p>
<p><a class='sc' id='2'></a><a class='vns' id='vns777'></a><a class='ms' id='p_19Vv_860'></a><a class='msdiv' id='msdiv1016'></a>Sovaṇṇamayā te rathakubbarā ubho,<br>
<span class='var' id='note270' title='thalehi (bj, pts2)'>Phalehi</span> aṃsehi atīva saṅgatā;<br>
Sujātagumbā naravīraniṭṭhitā,<br>
Virocatī pannaraseva cando.</p>
<p><a class='sc' id='3'></a><a class='vns' id='vns778'></a><a class='ms' id='p_19Vv_861'></a><a class='msdiv' id='msdiv1017'></a>Suvaṇṇajālāvatato ratho ayaṃ,<br>
Bahūhi nānāratanehi cittito;<br>
Sunandighoso ca subhassaro ca,<br>
Virocatī cāmarahatthabāhubhi.</p>
<p><a class='sc' id='4'></a><a class='vns' id='vns779'></a><a class='ms' id='p_19Vv_862'></a><a class='msdiv' id='msdiv1018'></a>Imā ca nābhyo manasābhinimmitā,<br>
Rathassa pādantaramajjhabhūsitā;<br>
Imā ca nābhyo satarājicittitā,<br>
Sateratā vijjurivappabhāsare.</p>
<p><a class='sc' id='5'></a><a class='vns' id='vns780'></a><a class='ms' id='p_19Vv_863'></a><a class='msdiv' id='msdiv1019'></a>Anekacittāvatato ratho ayaṃ,<br>
Puthū ca nemī ca sahassaraṃsiko;<br>
Tesaṃ saro <span class='var' id='note271' title='sūyati (bj)'>suyyati</span> vaggurūpo,<br>
Pañcaṅgikaṃ tūriyamivappavāditaṃ.</p>
<p><a class='sc' id='6'></a><a class='vns' id='vns781'></a><a class='pts2ed' id='pts2ed95'></a><a class='ms' id='p_19Vv_864'></a><a class='msdiv' id='msdiv1020'></a>Sirasmiṃ cittaṃ maṇicandakappitaṃ,<br>
Sadā visuddhaṃ ruciraṃ pabhassaraṃ;<br>
Suvaṇṇarājīhi atīva saṅgataṃ,<br>
Veḷuriyarājīva atīva sobhati.</p>
<p><a class='sc' id='7'></a><a class='vns' id='vns782'></a><a class='ms' id='p_19Vv_865'></a><a class='msdiv' id='msdiv1021'></a>Ime ca vāḷī maṇicandakappitā,<br>
Ārohakambū sujavā brahūpamā;<br>
Brahā mahantā balino mahājavā,<br>
Mano tavaññāya tatheva <span class='var' id='note272' title='sabbare (mr) | sappare (?)'>siṃsare</span>.</p>
<p><a class='sc' id='8'></a><a class='vns' id='vns783'></a><a class='ms' id='p_19Vv_866'></a><a class='msdiv' id='msdiv1022'></a>Ime ca sabbe sahitā catukkamā,<br>
Mano tavaññāya tatheva siṃsare;<br>
Samaṃ vahantī mudukā anuddhatā,<br>
Āmodamānā <span class='var' id='note273' title='turaṅgānamuttamā (mr)'>turagānamuttama</span>.</p>
<p><a class='sc' id='9'></a><a class='vns' id='vns784'></a><a class='ms' id='p_19Vv_867'></a><a class='msdiv' id='msdiv1023'></a>Dhunanti vagganti <span class='var' id='note274' title='pavattanti (s2, s3, pts1, mr)'>patanti</span> cambare,<br>
Abbhuddhunantā sukate piḷandhane;<br>
Tesaṃ saro suyyati vaggurūpo,<br>
Pañcaṅgikaṃ tūriyamivappavāditaṃ.</p>
<p><a class='sc' id='10'></a><a class='vns' id='vns785'></a><a class='ms' id='p_19Vv_868'></a><a class='msdiv' id='msdiv1024'></a>Rathassa ghoso apiḷandhanāna ca,<br>
Khurassa <span class='var' id='note275' title='nādī (s2, pts1) | nādi (s3, pts-a, mr)'>nādo</span> abhihiṃsanāya ca;<br>
Ghoso suvaggū samitassa suyyati,<br>
Gandhabbatūriyāni vicitrasaṃvane.</p>
<p><a class='sc' id='11'></a><a class='vns' id='vns786'></a><a class='ms' id='p_19Vv_869'></a><a class='msdiv' id='msdiv1025'></a>Rathe ṭhitā tā migamandalocanā,<br>
Āḷārapamhā hasitā piyaṃvadā;<br>
Veḷuriyajālāvatatā tanucchavā,<br>
Sadeva gandhabbasūraggapūjitā.</p>
<p><a class='sc' id='12'></a><a class='vns' id='vns787'></a><a class='ms' id='p_19Vv_870'></a><a class='msdiv' id='msdiv1026'></a>Tā rattarattambarapītavāsasā,<br>
Visālanettā abhirattalocanā;<br>
Kule sujātā sutanū sucimhitā,<br>
Rathe ṭhitā pañjalikā upaṭṭhitā.</p>
<p><a class='sc' id='13'></a><a class='vns' id='vns788'></a><a class='ms' id='p_19Vv_871'></a><a class='msdiv' id='msdiv1027'></a>Tā kambukeyūradharā suvāsasā,<br>
Sumajjhimā ūruthanūpapannā;<br>
Vaṭṭaṅguliyo sumukhā sudassanā,<br>
Rathe ṭhitā pañjalikā upaṭṭhitā.</p>
<p><a class='sc' id='14'></a><a class='vns' id='vns789'></a><a class='ms' id='p_19Vv_872'></a><a class='msdiv' id='msdiv1028'></a>Aññā suveṇī susu missakesiyo,<br>
Samaṃ vibhattāhi pabhassarāhi ca;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class='sc' id='15'></a><a class='vns' id='vns790'></a><a class='ms' id='p_19Vv_873'></a><a class='msdiv' id='msdiv1029'></a>Āveḷiniyo padumuppalacchadā,<br>
Alaṅkatā <span class='var' id='note276' title='... vositā (s2, s3, pts1) | bhūsitā (mr)'>candanasāravāsitā</span>;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class='sc' id='16'></a><a class='vns' id='vns791'></a><a class='pts2ed' id='pts2ed96'></a><a class='ms' id='p_19Vv_874'></a><a class='msdiv' id='msdiv1030'></a>Tā māliniyo padumuppalacchadā,<br>
Alaṅkatā candanasāravāsitā;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class='sc' id='17'></a><a class='vns' id='vns792'></a><a class='ms' id='p_19Vv_875'></a><a class='msdiv' id='msdiv1031'></a>Kaṇṭhesu te yāni piḷandhanāni,<br>
Hatthesu pādesu tatheva sīse;<br>
Obhāsayantī dasa sabbaso disā,<br>
Abbhuddayaṃ sāradikova bhāṇumā.</p>
<p><a class='sc' id='18'></a><a class='vns' id='vns793'></a><a class='ms' id='p_19Vv_876'></a><a class='msdiv' id='msdiv1032'></a>Vātassa vegena ca sampakampitā,<br>
Bhujesu mālā apiḷandhanāni ca;<br>
Muñcanti ghosaṃ ruciraṃ suciṃ subhaṃ,<br>
Sabbehi viññūhi sutabbarūpaṃ.</p>
<p><a class='sc' id='19'></a><a class='vns' id='vns794'></a><a class='ms' id='p_19Vv_877'></a><a class='msdiv' id='msdiv1033'></a>Uyyānabhūmyā ca duvaddhato ṭhitā,<br>
Rathā ca nāgā tūriyāni ca saro;<br>
Tameva devinda pamodayanti,<br>
Vīṇā yathā pokkharapattabāhubhi.</p>
<p><a class='sc' id='20'></a><a class='vns' id='vns795'></a><a class='ms' id='p_19Vv_878'></a><a class='msdiv' id='msdiv1034'></a>Imāsu vīṇāsu bahūsu vaggūsu,<br>
Manuññarūpāsu <span class='var' id='note277' title='hadayeritaṃ pati (bj, pts2) | hadayeritampi taṃ (s2, s3, pts1)'>hadayeritaṃ pītiṃ</span>;<br>
Pavajjamānāsu atīva accharā,<br>
Bhamanti kaññā padumesu sikkhitā.</p>
<p><a class='sc' id='21'></a><a class='vns' id='vns796'></a><a class='ms' id='p_19Vv_879'></a><a class='msdiv' id='msdiv1035'></a>Yadā ca gītāni ca vāditāni ca,<br>
Naccāni <span class='var' id='note278' title='cemāni (bj, pts2)'>cimāni</span> samenti ekato;<br>
Athettha naccanti athettha accharā,<br>
Obhāsayantī ubhato varitthiyo.</p>
<p><a class='sc' id='22'></a><a class='vns' id='vns797'></a><a class='ms' id='p_19Vv_880'></a><a class='msdiv' id='msdiv1036'></a>So modasi tūriyagaṇappabodhano,<br>
Mahīyamāno vajirāvudhoriva;<br>
Imāsu vīṇāsu bahūsu vaggūsu,<br>
Manuññarūpāsu <span class='var' id='note279' title='hadayeritaṃ pati (bj, pts2) | hadayeritampi taṃ (s2, s3, pts1)'>hadayeritaṃ pītiṃ</span>.</p>
<p><a class='sc' id='23'></a><a class='vns' id='vns798'></a><a class='ms' id='p_19Vv_881'></a><a class='msdiv' id='msdiv1037'></a>Kiṃ tvaṃ pure kammamakāsi attanā,<br>
Manussabhūto purimāya jātiyā;<br>
<span class='var' id='note280' title='uposathaṃ kiṃ va (s2, s3)'>Uposathaṃ kaṃ vā</span> tuvaṃ upāvasi,<br>
<span class='var' id='note281' title='kiṃ (s2, s3, pts1)'>Kaṃ</span> dhammacariyaṃ vatamābhirocayi.</p>
<p><a class='sc' id='24'></a><a class='vns' id='vns799'></a><a class='ms' id='p_19Vv_882'></a><a class='msdiv' id='msdiv1038'></a><span class='var' id='note282' title='nayidaṃ appassa katassa (bj, s2, s3, pts1-2) | sāsedaṃ appakatassa (mr)'>Nayīdamappassa katassa</span> kammuno,<br>
Pubbe suciṇṇassa uposathassa vā;<br>
Iddhānubhāvo vipulo ayaṃ tava,<br>
Yaṃ devasaṅghaṃ abhirocase bhusaṃ.</p>
<p><a class='sc' id='25'></a><a class='vns' id='vns800'></a><a class='ms' id='p_19Vv_883'></a><a class='msdiv' id='msdiv1039'></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”ti.</p>
<p><a class='sc' id='26'></a><a class='vns' id='vns801'></a><a class='pts2ed' id='pts2ed97'></a><a class='ms' id='p_19Vv_884'></a><a class='msdiv' id='msdiv1040'></a>So devaputto attamano,<br>
moggallānena pucchito;<br>
Pañhaṃ puṭṭho viyākāsi,<br>
yassa kammassidaṃ phalanti.</p>
<p><a class='sc' id='27'></a><a class='vns' id='vns802'></a><a class='ms' id='p_19Vv_885'></a><a class='msdiv' id='msdiv1041'></a>“Jitindriyaṃ buddhamanomanikkamaṃ,<br>
Naruttamaṃ kassapamaggapuggalaṃ;<br>
Avāpurantaṃ amatassa dvāraṃ,<br>
Devātidevaṃ satapuññalakkhaṇaṃ.</p>
<p><a class='sc' id='28'></a><a class='vns' id='vns803'></a><a class='ms' id='p_19Vv_886'></a><a class='msdiv' id='msdiv1042'></a>Tamaddasaṃ kuñjaramoghatiṇṇaṃ,<br>
Suvaṇṇasiṅgīnadabimbasādisaṃ;<br>
Disvāna taṃ khippamahuṃ sucīmano,<br>
Tameva disvāna subhāsitaddhajaṃ.</p>
<p><a class='sc' id='29'></a><a class='vns' id='vns804'></a><a class='ms' id='p_19Vv_887'></a><a class='msdiv' id='msdiv1043'></a>Tamannapānaṃ athavāpi cīvaraṃ,<br>
Suciṃ paṇītaṃ rasasā upetaṃ;<br>
Pupphābhikkiṇamhi sake nivesane,<br>
Patiṭṭhapesiṃ sa asaṅgamānaso.</p>
<p><a class='sc' id='30'></a><a class='vns' id='vns805'></a><a class='ms' id='p_19Vv_888'></a><a class='msdiv' id='msdiv1044'></a>Tamannapānena ca cīvarena ca,<br>
Khajjena bhojjena ca sāyanena ca;<br>
Santappayitvā dvipadānamuttamaṃ,<br>
So saggaso devapure ramāmahaṃ.</p>
<p><a class='sc' id='31'></a><a class='vns' id='vns806'></a><a class='ms' id='p_19Vv_889'></a><a class='msdiv' id='msdiv1045'></a>Etenupāyena imaṃ niraggaḷaṃ,<br>
Yaññaṃ yajitvā tividhaṃ visuddhaṃ;<br>
Pahāyahaṃ mānusakaṃ samussayaṃ,<br>
<span class='var' id='note283' title='indasamo (s2, s3, pts1, mr)'>Indūpamo</span> devapure ramāmahaṃ.</p>
<p><a class='sc' id='32'></a><a class='vns' id='vns807'></a><a class='ms' id='p_19Vv_890'></a><a class='msdiv' id='msdiv1046'></a>Āyuñca vaṇṇañca sukhaṃ balañca,<br>
Paṇītarūpaṃ abhikaṅkhatā muni;<br>
Annañca pānañca bahuṃ susaṅkhataṃ,<br>
Patiṭṭhapetabbamasaṅgamānase.</p>
<p><a class='sc' id='33'></a><a class='vns' id='vns808'></a><a class='ms' id='p_19Vv_891'></a><a class='msdiv' id='msdiv1047'></a><span class='var' id='note285' title='imasmiṃ loke parasmiṃ (s2, s3) | nayimasmiṃ vā loke parasmiṃ (^kv4.3#63 [Sattarasamavagga/ Navattabbaṃbuddhassadinnaṃmahapphalantikathā]) | nayimasmi loke va parasmi (?)'>Nayimasmiṃ loke parasmiṃ</span> vā pana,<br>
Buddhena seṭṭho va samo va vijjati;<br>
<span class='var' id='note286' title='āhuneyyanaṃ yamāhuneyyānaṃ (mr)'>Āhuneyyānaṃ</span> paramāhutiṃ gato,<br>
Puññatthikānaṃ vipulapphalesinan”ti.</p>
</blockquote>
<p class='endsutta'><a class='sc' id='34'></a><a class='ms' id='p_19Vv_892'></a>Mahārathavimānaṃ cuddasamaṃ.<br>
Mahārathavaggo pañcamo.</p>
<p class='uddana-intro'><a class='sc' id='35'></a><a class='ms' id='p_19Vv_893'></a>Tassuddānaṃ</p>
<blockquote class='uddanagatha'>
<p><a class='sc' id='36'></a><a class='pts2ed' id='pts2ed100'></a><a class='ms' id='p_19Vv_894'></a>Maṇḍūko revatī chatto,<br>
Kakkaṭo dvārapālako;<br>
Dve karaṇīyā dve sūci,<br>
Tayo nāgā ca dve rathā;<br>
Purisānaṃ paṭhamo vaggo pavuccatīti.</p>
</blockquote>
<p class='endsutta'><a class='sc' id='37'></a><a class='ms' id='p_19Vv_895'></a>Bhāṇavāraṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

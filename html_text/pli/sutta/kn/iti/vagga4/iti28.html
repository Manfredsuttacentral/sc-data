<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti28' lang='pli'>
<header>
<ul>
<li class='division'>Itivuttaka&#160;28</li>
</ul>
<h1><span class='var' id='note53' title='paṭhamabhikkhusuttaṃ (bj)'>Dukkhavihārasutta</span></h1>
</header>
<p><a class='sc' id='1'></a><a class='ms' id='p_18It_172'></a><span class='var' id='note54' title='(dve dhamme anukkaṭi) (c1)'>()</span> Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts23'></a><a class='ms' id='p_18It_173'></a>“Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Katamehi dvīhi? Indriyesu <span class='var' id='note55' title='aguttadvāro (aṭṭha.)'>aguttadvāratāya</span> ca, bhojane <span class='var' id='note56' title='amattaññū (aṭṭha.)'>amattaññutāya</span> ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns47'></a><a class='ms' id='p_18It_174'></a>“Cakkhu sotañca ghānañca,<br>
jivhā kāyo tathā mano;<br>
Etāni yassa dvārāni,<br>
<span class='var' id='note57' title='aguttānīdha (bj) | aguttānidha (pts1, c1)'>aguttāni ca</span> bhikkhuno.</p>
<p><a class='sc' id='4'></a><a class='vns' id='vns48'></a><a class='ms' id='p_18It_175'></a>Bhojanamhi amattaññū,<br>
indriyesu asaṃvuto;<br>
Kāyadukkhaṃ cetodukkhaṃ,<br>
dukkhaṃ so adhigacchati.</p>
<p><a class='sc' id='5'></a><a class='vns' id='vns49'></a><a class='ms' id='p_18It_176'></a>Ḍayhamānena kāyena,<br>
Ḍayhamānena cetasā;<br>
Divā vā yadi vā rattiṃ,<br>
Dukkhaṃ viharati tādiso”ti.</p>
</blockquote>
<p><a class='sc' id='6'></a><a class='ms' id='p_18It_177'></a>Ayampi attho vutto bhagavatā, iti me sutanti.</p>
<p class='endsection'>Paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Dukanipāta</span> <span class='hidden'>Paṭhamavagga</span> <span class='hidden'>Dukkhavihārasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

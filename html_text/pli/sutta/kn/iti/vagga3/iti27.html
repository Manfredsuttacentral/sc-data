<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti27' lang='pli'>
<header>
<ul>
<li class='division'>Itivuttaka&#160;27</li>
</ul>
<h1><span class='var' id='note41' title='mettācetovimuttisuttaṃ (bj)'>Mettābhāvanāsutta</span></h1>
</header>
<p><a class='sc' id='1'></a><a class='ms' id='p_18It_155'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_156'></a>“Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class='sc' id='3'></a><a class='pts' id='pts20'></a><a class='ms' id='p_18It_157'></a>Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class='sc' id='4'></a><a class='ms' id='p_18It_158'></a>Seyyathāpi, bhikkhave, vassānaṃ pacchime māse saradasamaye viddhe vigatavalāhake <span class='var' id='note42' title='nabhe (bj, pts1)'>deve</span> ādicco nabhaṃ <span class='var' id='note43' title='abbhuggamamāno (Ma-aka)'>abbhussakkamāno</span> sabbaṃ <span class='var' id='note44' title='ākāsaṃ (s1-3)'>ākāsagataṃ</span> tamagataṃ <span class='var' id='note45' title='abhihacca (s1-3)'>abhivihacca</span> bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class='sc' id='5'></a><a class='pts' id='pts21'></a><a class='ms' id='p_18It_159'></a>Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='6'></a><a class='vns' id='vns42'></a><a class='ms' id='p_18It_160'></a>“Yo ca mettaṃ bhāvayati,<br>
appamāṇaṃ paṭissato;<br>
Tanū saṃyojanā honti,<br>
passato upadhikkhayaṃ.</p>
<p><a class='sc' id='7'></a><a class='vns' id='vns43'></a><a class='ms' id='p_18It_161'></a>Ekampi ce pāṇamaduṭṭhacitto,<br>
Mettāyati kusalo tena hoti;<br>
Sabbe ca pāṇe manasānukampaṃ,<br>
Pahūtamariyo pakaroti puññaṃ.</p>
<p><a class='sc' id='8'></a><a class='vns' id='vns44'></a><a class='ms' id='p_18It_162'></a><span class='var' id='note47' title='yo (bj)'>Ye</span> sattasaṇḍaṃ pathaviṃ vijitvā,<br>
<span class='var' id='note48' title='rājīsayo (bj, s1-3, pts1)'>Rājisayo</span> yajamānānupariyagā;<br>
Assamedhaṃ purisamedhaṃ,<br>
Sammāpāsaṃ vājapeyyaṃ niraggaḷaṃ.</p>
<p><a class='sc' id='9'></a><a class='vns' id='vns45'></a><a class='pts' id='pts22'></a><a class='ms' id='p_18It_163'></a>Mettassa cittassa subhāvitassa,<br>
Kalampi te nānubhavanti soḷasiṃ;<br>
Candappabhā tāragaṇāva sabbe.</p>
<p><a class='sc' id='10'></a><a class='vns' id='vns46'></a><a class='ms' id='p_18It_164'></a>Yo na hanti na ghāteti,<br>
na jināti na jāpaye;<br>
Mettaṃso sabbabhūtesu,<br>
veraṃ tassa na kenacī”ti.</p>
</blockquote>
<p><a class='sc' id='11'></a><a class='ms' id='p_18It_165'></a>Ayampi attho vutto bhagavatā, iti me sutanti.</p>
<p class='endsection'>Sattamaṃ.</p>
<p class='endsection'>Tatiyo vaggo.</p>
<blockquote class='uddanagatha'>
<p><a class='sc' id='12'></a><a class='ms' id='p_18It_169'></a>Cittaṃ <span class='var' id='note50' title='jhāyī (bj, s1-3) | jhāyi (pts1, mr)'>mettaṃ</span> ubho atthe,<br>
puñjaṃ vepullapabbataṃ;<br>
Sampajānamusāvādo,<br>
dānañca <span class='var' id='note51' title='mettabhāvañca (s1-3, pts1) | mettavācañca (mr)'>mettabhāvanā</span>.</p>
<p><a class='sc' id='13'></a><a class='ms' id='p_18It_170'></a><span class='var' id='note52' title='sattamānidha (bj) | sattimānidha (mr)'>Sattimāni ca</span> suttāni,<br>
purimāni ca vīsati;<br>
Ekadhammesu suttantā,<br>
sattavīsatisaṅgahāti.</p>
</blockquote>
<p class='endsutta'>Ekakanipāto niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Ekakanipāta</span> <span class='hidden'>Tatiyavagga</span> <span class='hidden'>Mettābhāvanāsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

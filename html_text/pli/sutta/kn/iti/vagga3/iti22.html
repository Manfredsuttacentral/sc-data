<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti22' lang='pli'>
<header>
<ul>
<li class='division'>Itivuttaka&#160;22</li>
</ul>
<h1><span class='var' id='note27' title='māpuññabhāyi suttaṃ (bj)'>Mettasutta</span></h1>
</header>
<p><a class='sc' id='1'></a><a class='ms' id='p_18It_120'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts15'></a><a class='ms' id='p_18It_121'></a>“Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ. Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punarāgamāsiṃ. Saṃvaṭṭamāne sudaṃ, bhikkhave, kappe ābhassarūpago homi; vivaṭṭamāne kappe suññaṃ brahmavimānaṃ upapajjāmi.</p>
<p><a class='sc' id='3'></a><a class='ms' id='p_18It_122'></a>Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Ko pana vādo padesarajjassa.</p>
<p><a class='sc' id='4'></a><a class='ms' id='p_18It_123'></a>Tassa mayhaṃ, bhikkhave, etadahosi: ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti? Tassa mayhaṃ, bhikkhave, etadahosi: ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, <span class='var' id='note29' title='seyyathīdaṃ (bj, s1-3, km, pts1)'>seyyathidaṃ</span>—dānassa, damassa, saññamassā’”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='5'></a><a class='pts' id='pts16'></a><a class='vns' id='vns29'></a><a class='ms' id='p_18It_124'></a>“Puññameva so sikkheyya,<br>
āyataggaṃ sukhudrayaṃ;<br>
Dānañca samacariyañca,<br>
mettacittañca bhāvaye.</p>
<p><a class='sc' id='6'></a><a class='vns' id='vns30'></a><a class='ms' id='p_18It_125'></a>Ete dhamme bhāvayitvā,<br>
tayo <span class='var' id='note31' title='sukhasamudraye (pts1)'>sukhasamuddaye</span>;<br>
<span class='var' id='note32' title='abyāpajjhaṃ (bj, pts1, c1) | abyābajjhaṃ (^an4.40#1 [40.&#160;Udāyīsutta]; ^it60#1 [Puññakiriyavatthusutta])'>Abyāpajjaṃ</span> sukhaṃ lokaṃ,<br>
paṇḍito upapajjatī”ti.</p>
</blockquote>
<p><a class='sc' id='7'></a><a class='ms' id='p_18It_126'></a>Ayampi attho vutto bhagavatā, iti me sutanti.</p>
<p class='endsection'>Dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Ekakanipāta</span> <span class='hidden'>Tatiyavagga</span> <span class='hidden'>Mettasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti112' lang='pli'>
<header>
<ul>
<li class='division'>Itivuttaka&#160;112</li>
</ul>
<h1><span class='var' id='note254' title='lokāvabodhasuttaṃ (bj)'>Lokasutta</span></h1>
</header>
<p><a class='sc' id='1'></a><a class='ms' id='p_18It_832'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_833'></a>“Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.</p>
<p><a class='sc' id='3'></a><a class='ms' id='p_18It_834'></a>Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</p>
<p><a class='sc' id='4'></a><a class='pts' id='pts122'></a><a class='ms' id='p_18It_835'></a>Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.</p>
<p><a class='sc' id='5'></a><a class='ms' id='p_18It_836'></a>Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</p>
<p><a class='sc' id='6'></a><a class='ms' id='p_18It_837'></a>Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='7'></a><a class='vns' id='vns262'></a><a class='ms' id='p_18It_838'></a>“<span class='var' id='note256' title='sabbaṃ lokaṃ (^an4.23#1 [23.&#160;Lokasutta])'>Sabbalokaṃ</span> abhiññāya,<br>
sabbaloke yathātathaṃ;<br>
Sabbalokavisaṃyutto,<br>
sabbaloke <span class='var' id='note257' title='anūpamo (s1-3)'>anūpayo</span>.</p>
<p><a class='sc' id='8'></a><a class='vns' id='vns263'></a><a class='ms' id='p_18It_839'></a><span class='var' id='note258' title='sabbe (sabbattha)'>Sa ve</span> sabbābhibhū dhīro,<br>
sabbaganthappamocano;<br>
Phuṭṭhāssa paramā santi,<br>
nibbānaṃ akutobhayaṃ.</p>
<p><a class='sc' id='9'></a><a class='vns' id='vns264'></a><a class='pts' id='pts123'></a><a class='ms' id='p_18It_840'></a>Esa khīṇāsavo buddho,<br>
anīgho chinnasaṃsayo;<br>
Sabbakammakkhayaṃ patto,<br>
vimutto upadhisaṅkhaye.</p>
<p><a class='sc' id='10'></a><a class='vns' id='vns265'></a><a class='ms' id='p_18It_841'></a>Esa so bhagavā buddho,<br>
esa sīho anuttaro;<br>
Sadevakassa lokassa,<br>
brahmacakkaṃ pavattayi.</p>
<p><a class='sc' id='11'></a><a class='vns' id='vns266'></a><a class='ms' id='p_18It_842'></a>Iti devā manussā ca,<br>
ye buddhaṃ saraṇaṃ gatā;<br>
Saṅgamma taṃ namassanti,<br>
mahantaṃ vītasāradaṃ.</p>
<p><a class='sc' id='12'></a><a class='vns' id='vns267'></a><a class='ms' id='p_18It_843'></a>Danto damayataṃ seṭṭho,<br>
santo samayataṃ isi;<br>
Mutto mocayataṃ aggo,<br>
tiṇṇo tārayataṃ varo.</p>
<p><a class='sc' id='13'></a><a class='vns' id='vns268'></a><a class='ms' id='p_18It_844'></a>Iti hetaṃ namassanti,<br>
mahantaṃ vītasāradaṃ;<br>
Sadevakasmiṃ lokasmiṃ,<br>
natthi te paṭipuggalo”ti.</p>
</blockquote>
<p><a class='sc' id='14'></a><a class='ms' id='p_18It_845'></a>Ayampi attho vutto bhagavatā, iti me sutanti.</p>
<p class='endsection'>Terasamaṃ.</p>
<p class='endsutta'>Catukkanipāto niṭṭhito.</p>
<blockquote class='uddanagatha'>
<p><a class='sc' id='15'></a><a class='pts' id='pts124'></a><a class='ms' id='p_18It_849'></a><span class='var' id='note259' title='brāhmaṇacattāri (bj) | brāhmaṇā cattāri (s1-3, pts1)'>Brāhmaṇasulabhā</span> jānaṃ,<br>
Samaṇasīlā taṇhā brahmā;<br>
Bahukārā <span class='var' id='note260' title='kuhanā purisā (s1-3, pts1)'>kuhapurisā</span>,<br>
Cara sampannalokena terasāti.</p>
</blockquote>
<blockquote class='uddanagatha'>
<p><a class='sc' id='16'></a><a class='ms' id='p_18It_851'></a>Sattavisekanipātaṃ,<br>
Dukkaṃ bāvīsasuttasaṅgahitaṃ;<br>
Samapaññāsamathatikaṃ,<br>
Terasa catukkañca iti yamidaṃ.</p>
<p><a class='sc' id='17'></a><a class='ms' id='p_18It_852'></a>Dvidasuttarasuttasate,<br>
Saṅgāyitvā samādahiṃsu purā;<br>
Arahanto ciraṭṭhitiyā,<br>
Tamāhu nāmena itivuttanti.</p>
</blockquote>
<p class='endbook'>Itivuttakapāḷi niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Lokasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

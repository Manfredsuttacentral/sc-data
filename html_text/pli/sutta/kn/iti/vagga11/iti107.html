<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti107' lang='pli'>
<header>
<ul>
<li class='division'>Itivuttaka&#160;107</li>
</ul>
<h1>Bahukārasutta</h1>
</header>
<p><a class='sc' id='1'></a><a class='ms' id='p_18It_778'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_779'></a>“Bahukārā, bhikkhave, brāhmaṇagahapatikā tumhākaṃ ye <span class='var' id='note227' title='ye te (bj, s1-3)'>vo</span> paccupaṭṭhitā cīvarapiṇḍapātasenāsanagilānapaccayabhesajjaparikkhārehi. Tumhepi, bhikkhave, bahukārā brāhmaṇagahapatikānaṃ <span class='var' id='note228' title='ye (?)'>yaṃ</span> nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns249'></a><a class='ms' id='p_18It_780'></a>“Sāgārā anagārā ca,<br>
ubho aññoññanissitā;<br>
Ārādhayanti saddhammaṃ,<br>
yogakkhemaṃ anuttaraṃ.</p>
<p><a class='sc' id='4'></a><a class='vns' id='vns250'></a><a class='pts' id='pts112'></a><a class='ms' id='p_18It_781'></a>Sāgāresu ca cīvaraṃ,<br>
paccayaṃ sayanāsanaṃ;<br>
Anagārā paṭicchanti,<br>
parissayavinodanaṃ.</p>
<p><a class='sc' id='5'></a><a class='vns' id='vns251'></a><a class='ms' id='p_18It_782'></a><span class='var' id='note229' title='puggalaṃ (mr)'>Sugataṃ</span> pana nissāya,<br>
gahaṭṭhā gharamesino;<br>
Saddahānā arahataṃ,<br>
ariyapaññāya jhāyino.</p>
<p><a class='sc' id='6'></a><a class='vns' id='vns252'></a><a class='ms' id='p_18It_783'></a>Idha dhammaṃ caritvāna,<br>
maggaṃ sugatigāminaṃ;<br>
Nandino devalokasmiṃ,<br>
modanti kāmakāmino”ti.</p>
</blockquote>
<p><a class='sc' id='7'></a><a class='ms' id='p_18It_784'></a>Ayampi attho vutto bhagavatā, iti me sutanti.</p>
<p class='endsection'>Aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Bahukārasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti104' lang='pli'>
<header>
<ul>
<li class='division'>Itivuttaka&#160;104</li>
</ul>
<h1>Sīlasampannasutta</h1>
</header>
<p><a class='sc' id='1'></a><a class='ms' id='p_18It_757'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts107'></a><a class='ms' id='p_18It_758'></a>“Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi; savanampahaṃ, bhikkhave, tesaṃ bhikkhūnaṃ bahūpakāraṃ vadāmi; upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi; payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi; <span class='var' id='note221' title='anussatimpahaṃ (s1-3)'>anussaraṇampahaṃ</span>, bhikkhave, tesaṃ bhikkhūnaṃ bahūpakāraṃ vadāmi; anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi. Taṃ kissa hetu? Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati. Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns241'></a><a class='ms' id='p_18It_759'></a>“<span class='var' id='note222' title='pāmojjakaraṇaṭṭhānaṃ (bj, s1-3) | pāmujjakaraṇaṃ ṭhānaṃ (pts1)'>Pāmojjakaraṇaṃ ṭhānaṃ</span>,<br>
etaṃ hoti vijānataṃ;<br>
Yadidaṃ bhāvitattānaṃ,<br>
ariyānaṃ dhammajīvinaṃ.</p>
<p><a class='sc' id='4'></a><a class='vns' id='vns242'></a><a class='ms' id='p_18It_760'></a>Te jotayanti saddhammaṃ,<br>
bhāsayanti pabhaṅkarā;<br>
Ālokakaraṇā dhīrā,<br>
cakkhumanto raṇañjahā.</p>
<p><a class='sc' id='5'></a><a class='vns' id='vns243'></a><a class='pts' id='pts109'></a><a class='ms' id='p_18It_761'></a>Yesaṃ ve sāsanaṃ sutvā,<br>
sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan”ti.</p>
</blockquote>
<p><a class='sc' id='6'></a><a class='ms' id='p_18It_762'></a>Ayampi attho vutto bhagavatā, iti me sutanti.</p>
<p class='endsection'>Pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Sīlasampannasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

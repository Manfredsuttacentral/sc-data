<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti90' lang='pli'>
<header>
<ul>
<li class='division'>Itivuttaka&#160;90</li>
</ul>
<h1>Aggappasādasutta</h1>
</header>
<p><a class='sc' id='1'></a><a class='ms' id='p_18It_636'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts88'></a><a class='ms' id='p_18It_637'></a>“Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā <span class='var' id='note196' title='bahupadā (mr)'>bahuppadā</span> vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.</p>
<p><a class='sc' id='3'></a><a class='ms' id='p_18It_638'></a>Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.</p>
<p><a class='sc' id='4'></a><a class='ms' id='p_18It_639'></a>Yāvatā, bhikkhave, saṅghā vā gaṇā vā, tathāgatasāvakasaṅgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṅghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, tayo aggappasādā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='5'></a><a class='vns' id='vns198'></a><a class='ms' id='p_18It_640'></a>“Aggato ve pasannānaṃ,<br>
aggaṃ dhammaṃ vijānataṃ;<br>
Agge buddhe pasannānaṃ,<br>
dakkhiṇeyye anuttare.</p>
<p><a class='sc' id='6'></a><a class='vns' id='vns199'></a><a class='ms' id='p_18It_641'></a>Agge dhamme pasannānaṃ,<br>
virāgūpasame sukhe;<br>
Agge saṅghe pasannānaṃ,<br>
puññakkhette anuttare.</p>
<p><a class='sc' id='7'></a><a class='vns' id='vns200'></a><a class='pts' id='pts89'></a><a class='ms' id='p_18It_642'></a>Aggasmiṃ dānaṃ dadataṃ,<br>
aggaṃ puññaṃ pavaḍḍhati;<br>
Aggaṃ āyu ca vaṇṇo ca,<br>
yaso kitti sukhaṃ balaṃ.</p>
<p><a class='sc' id='8'></a><a class='vns' id='vns201'></a><a class='ms' id='p_18It_643'></a>Aggassa dātā medhāvī,<br>
aggadhammasamāhito;<br>
Devabhūto manusso vā,<br>
aggappatto pamodatī”ti.</p>
</blockquote>
<p><a class='sc' id='9'></a><a class='ms' id='p_18It_644'></a>Ayampi attho vutto bhagavatā, iti me sutanti.</p>
<p class='endsection'>Paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Pañcamavagga</span> <span class='hidden'>Aggappasādasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

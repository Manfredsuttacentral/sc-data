<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti98' lang='pli'>
<header>
<ul>
<li class='division'>Itivuttaka&#160;98</li>
</ul>
<h1>Dānasutta</h1>
</header>
<p><a class='sc' id='1'></a><a class='ms' id='p_18It_705'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts98'></a><a class='ms' id='p_18It_706'></a>“Dvemāni, bhikkhave, dānāni—āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—dhammadānaṃ.</p>
<p><a class='sc' id='3'></a><a class='ms' id='p_18It_707'></a>Dveme, bhikkhave, saṃvibhāgā—āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—dhammasaṃvibhāgo.</p>
<p><a class='sc' id='4'></a><a class='ms' id='p_18It_708'></a>Dveme, bhikkhave, anuggahā—āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—dhammānuggaho”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='5'></a><a class='vns' id='vns227'></a><a class='ms' id='p_18It_709'></a>“Yamāhu dānaṃ paramaṃ anuttaraṃ,<br>
Yaṃ saṃvibhāgaṃ bhagavā <span class='var' id='note206' title='avaṇṇayī (bj)'>avaṇṇayi</span>;<br>
Aggamhi khettamhi pasannacitto,<br>
Viññū pajānaṃ ko na yajetha kāle.</p>
<p><a class='sc' id='6'></a><a class='vns' id='vns228'></a><a class='ms' id='p_18It_710'></a>Ye ceva bhāsanti suṇanti cūbhayaṃ,<br>
Pasannacittā sugatassa sāsane;<br>
Tesaṃ so attho paramo visujjhati,<br>
Ye appamattā sugatassa sāsane”ti.</p>
</blockquote>
<p><a class='sc' id='7'></a><a class='ms' id='p_18It_711'></a>Ayampi attho vutto bhagavatā, iti me sutanti.</p>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Pañcamavagga</span> <span class='hidden'>Dānasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti89' lang='pli'>
<header>
<ul>
<li class='division'>Itivuttaka&#160;89</li>
</ul>
<h1>Devadattasutta</h1>
</header>
<p><a class='sc' id='1'></a><a class='ms' id='p_18It_622'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_623'></a>“Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana <span class='var' id='note188' title='uttariṃ karaṇīye (s1-3)'>uttarikaraṇīye</span> oramattakena <span class='var' id='note189' title='visesādhigamena ca (s1-3, pts1)'>visesādhigamena</span> antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns191'></a><a class='ms' id='p_18It_624'></a>“Mā jātu koci lokasmiṃ,<br>
pāpiccho udapajjatha;<br>
Tadamināpi jānātha,<br>
pāpicchānaṃ yathā gati.</p>
<p><a class='sc' id='4'></a><a class='vns' id='vns192'></a><a class='pts' id='pts86'></a><a class='ms' id='p_18It_625'></a>Paṇḍitoti samaññāto,<br>
bhāvitattoti sammato;<br>
Jalaṃva yasasā aṭṭhā,<br>
devadattoti <span class='var' id='note190' title='me sutaṃ (s1-3, pts1)'>vissuto</span>.</p>
<p><a class='sc' id='5'></a><a class='vns' id='vns193'></a><a class='ms' id='p_18It_626'></a>So <span class='var' id='note191' title='pamāṇamanuciṇṇo (bj, c1) | pamādamanuciṇṇo (si, s1-3)'>samānamanuciṇṇo</span>,<br>
āsajja naṃ tathāgataṃ;<br>
Avīcinirayaṃ patto,<br>
catudvāraṃ bhayānakaṃ.</p>
<p><a class='sc' id='6'></a><a class='vns' id='vns194'></a><a class='ms' id='p_18It_627'></a>Aduṭṭhassa hi yo dubbhe,<br>
pāpakammaṃ akubbato;<br>
Tameva pāpaṃ <span class='var' id='note192' title='phusseti (s1-3, pts1)'>phusati</span>,<br>
duṭṭhacittaṃ anādaraṃ.</p>
<p><a class='sc' id='7'></a><a class='vns' id='vns195'></a><a class='ms' id='p_18It_628'></a>Samuddaṃ visakumbhena,<br>
yo maññeyya padūsituṃ;<br>
Na so tena padūseyya,<br>
bhesmā hi udadhi mahā.</p>
<p><a class='sc' id='8'></a><a class='vns' id='vns196'></a><a class='pts' id='pts87'></a><a class='ms' id='p_18It_629'></a><span class='var' id='note193' title='evameva (bj) | evametaṃ (s1-3, pts1)'>Evamevaṃ</span> tathāgataṃ,<br>
yo vādena vihiṃsati;<br>
<span class='var' id='note194' title='samaggataṃ (bj, mr)'>Sammaggataṃ</span> santacittaṃ,<br>
vādo tamhi na rūhati.</p>
<p><a class='sc' id='9'></a><a class='vns' id='vns197'></a><a class='ms' id='p_18It_630'></a>Tādisaṃ mittaṃ kubbetha,<br>
tañca seveyya paṇḍito;<br>
Yassa maggānugo bhikkhu,<br>
khayaṃ dukkhassa pāpuṇe”ti.</p>
</blockquote>
<p><a class='sc' id='10'></a><a class='ms' id='p_18It_631'></a>Ayampi attho vutto bhagavatā, iti me sutanti.</p>
<p class='endsection'>Dasamaṃ.</p>
<p class='endsection'>Catuttho vaggo.</p>
<blockquote class='uddanagatha'>
<p><a class='sc' id='11'></a><a class='ms' id='p_18It_635'></a>Vitakkāsakkārasadda,<br>
cavanaloke asubhaṃ;<br>
Dhammaandhakāramalaṃ,<br>
devadattena te dasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Catutthavagga</span> <span class='hidden'>Devadattasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

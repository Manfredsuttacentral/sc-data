<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti83' lang='pli'>
<header>
<ul>
<li class='division'>Itivuttaka&#160;83</li>
</ul>
<h1><span class='var' id='note169' title='pubbanimittasuttaṃ (bj)'>Pañcapubbanimittasutta</span></h1>
</header>
<p><a class='sc' id='1'></a><a class='ms' id='p_18It_562'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_563'></a>“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi <span class='var' id='note170' title='anumodanti (bj, s1-3, pts1)'>anumodenti</span>: ‘ito, bho, sugatiṃ gaccha.</p>
<p><a class='sc' id='3'></a><a class='pts' id='pts77'></a><a class='ms' id='p_18It_564'></a>Sugatiṃ gantvā suladdhalābhaṃ labha.</p>
<p><a class='sc' id='4'></a><a class='ms' id='p_18It_565'></a>Suladdhalābhaṃ labhitvā suppatiṭṭhito bhavāhī’”ti.</p>
<p><a class='sc' id='5'></a><a class='ms' id='p_18It_566'></a>Evaṃ vutte, aññataro bhikkhu bhagavantaṃ etadavoca: “kiṃ nu kho, bhante, devānaṃ sugatigamanasaṅkhātaṃ.</p>
<p><a class='sc' id='6'></a><a class='ms' id='p_18It_567'></a>Kiñca, bhante, devānaṃ suladdhalābhasaṅkhātaṃ.</p>
<p><a class='sc' id='7'></a><a class='ms' id='p_18It_568'></a>Kiṃ pana, bhante, devānaṃ suppatiṭṭhitasaṅkhātan”ti?</p>
<p><a class='sc' id='8'></a><a class='ms' id='p_18It_569'></a>“Manussattaṃ kho, <span class='var' id='note171' title='bhikkhave (s1-3, pts1)'>bhikkhu</span>, devānaṃ sugatigamanasaṅkhātaṃ.</p>
<p><a class='sc' id='9'></a><a class='ms' id='p_18It_570'></a>Yaṃ manussabhūto samāno tathāgatappavedite dhammavinaye saddhaṃ paṭilabhati; <span class='var' id='note172' title='idaṃ kho pana (bj)'>idaṃ kho</span>, <span class='var' id='note173' title='bhikkhave (bj, s1-3, pts1)'>bhikkhu</span>, devānaṃ suladdhalābhasaṅkhātaṃ.</p>
<p><a class='sc' id='10'></a><a class='ms' id='p_18It_571'></a>Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, <span class='var' id='note174' title='bhikkhave (bj, s1-3, pts1)'>bhikkhu</span>, devānaṃ suppatiṭṭhitasaṅkhātan”ti.</p>
<p><a class='sc' id='11'></a><a class='ms' id='p_18It_572'></a>Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='12'></a><a class='vns' id='vns167'></a><a class='ms' id='p_18It_573'></a>“Yadā devo devakāyā,<br>
cavati āyusaṅkhayā;<br>
Tayo saddā niccharanti,<br>
devānaṃ anumodataṃ.</p>
<p><a class='sc' id='13'></a><a class='vns' id='vns168'></a><a class='ms' id='p_18It_574'></a>‘Ito bho sugatiṃ gaccha,<br>
manussānaṃ sahabyataṃ;<br>
Manussabhūto saddhamme,<br>
labha saddhaṃ anuttaraṃ.</p>
<p><a class='sc' id='14'></a><a class='vns' id='vns169'></a><a class='pts' id='pts78'></a><a class='ms' id='p_18It_575'></a>Sā te saddhā niviṭṭhassa,<br>
mūlajātā patiṭṭhitā;<br>
Yāvajīvaṃ asaṃhīrā,<br>
saddhamme suppavedite.</p>
<p><a class='sc' id='15'></a><a class='vns' id='vns170'></a><a class='ms' id='p_18It_576'></a>Kāyaduccaritaṃ hitvā,<br>
vacīduccaritāni ca;<br>
Manoduccaritaṃ hitvā,<br>
yañcaññaṃ dosasañhitaṃ.</p>
<p><a class='sc' id='16'></a><a class='vns' id='vns171'></a><a class='ms' id='p_18It_577'></a>Kāyena kusalaṃ katvā,<br>
vācāya kusalaṃ bahuṃ;<br>
Manasā kusalaṃ katvā,<br>
<span class='var' id='note176' title='abyāpajjaṃ ()'>appamāṇaṃ</span> nirūpadhiṃ.</p>
<p><a class='sc' id='17'></a><a class='vns' id='vns172'></a><a class='ms' id='p_18It_578'></a>Tato opadhikaṃ puññaṃ,<br>
katvā dānena taṃ bahuṃ;<br>
Aññepi macce saddhamme,<br>
brahmacariye <span class='var' id='note177' title='nivesaye (si, pts1)'>nivesaya</span>’.</p>
<p><a class='sc' id='18'></a><a class='vns' id='vns173'></a><a class='ms' id='p_18It_579'></a>Imāya anukampāya,<br>
devā devaṃ yadā vidū;<br>
Cavantaṃ anumodenti,<br>
ehi deva punappunan”ti.</p>
</blockquote>
<p><a class='sc' id='19'></a><a class='ms' id='p_18It_580'></a>Ayampi attho vutto bhagavatā, iti me sutanti.</p>
<p class='endsection'>Catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Catutthavagga</span> <span class='hidden'>Pañcapubbanimittasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti69' lang='pli'>
<header>
<ul>
<li class='division'>Itivuttaka&#160;69</li>
</ul>
<h1>Dutiyarāgasutta</h1>
</header>
<p><a class='sc' id='1'></a><a class='ms' id='p_18It_440'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_441'></a>“Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—ayaṃ vuccati, bhikkhave, ‘<span class='var' id='note136' title='atari (s1-3, c1) | na atari (pts1)'>atiṇṇo</span> samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo <span class='var' id='note137' title='pāragato (bj, s1-3)'>pāraṅgato</span> thale tiṭṭhati brāhmaṇo’”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns129'></a><a class='ms' id='p_18It_442'></a>“Yassa rāgo ca doso ca,<br>
Avijjā ca virājitā;<br>
Somaṃ samuddaṃ sagahaṃ sarakkhasaṃ,<br>
Saūmibhayaṃ duttaraṃ accatāri.</p>
<p><a class='sc' id='4'></a><a class='vns' id='vns130'></a><a class='pts' id='pts58'></a><a class='ms' id='p_18It_443'></a>Saṅgātigo maccujaho nirūpadhi,<br>
Pahāsi dukkhaṃ apunabbhavāya;<br>
Atthaṅgato so na pamāṇameti,<br>
Amohayi maccurājanti brūmī”ti.</p>
</blockquote>
<p><a class='sc' id='5'></a><a class='ms' id='p_18It_444'></a>Ayampi attho vutto bhagavatā, iti me sutanti.</p>
<p class='endsection'>Dasamaṃ.</p>
<p class='endsection'>Dutiyo vaggo.</p>
<blockquote class='uddanagatha'>
<p><a class='sc' id='6'></a><a class='ms' id='p_18It_448'></a>Puññaṃ cakkhu <span class='var' id='note138' title='athindriyā (s1-3, pts1)'>atha indriyāni</span>,<br>
Addhā ca caritaṃ duve <span class='var' id='note139' title='suci (s1-3, pts1)'>soci</span>;<br>
<span class='var' id='note140' title='mune (s1-3, pts1)'>Muno</span> atha rāgaduve,<br>
Puna vaggamāhu dutiyamuttamanti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Dutiyavagga</span> <span class='hidden'>Dutiyarāgasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

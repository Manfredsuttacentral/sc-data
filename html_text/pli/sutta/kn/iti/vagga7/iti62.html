<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti62' lang='pli'>
<header>
<ul>
<li class='division'>Itivuttaka&#160;62</li>
</ul>
<h1>Indriyasutta</h1>
</header>
<p><a class='sc' id='1'></a><a class='pts' id='pts53'></a><a class='ms' id='p_18It_399'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_400'></a>“Tīṇimāni, bhikkhave, indriyāni. Katamāni tīṇi? Anaññātaññassāmītindriyaṃ, aññindriyaṃ, aññātāvindriyaṃ—imāni kho, bhikkhave, tīṇi indriyānī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns116'></a><a class='ms' id='p_18It_401'></a>“Sekhassa sikkhamānassa,<br>
ujumaggānusārino;<br>
Khayasmiṃ paṭhamaṃ ñāṇaṃ,<br>
tato aññā anantarā.</p>
<p><a class='sc' id='4'></a><a class='vns' id='vns117'></a><a class='ms' id='p_18It_402'></a>Tato aññā vimuttassa,<br>
ñāṇaṃ ve hoti tādino;<br>
Akuppā me vimuttīti,<br>
bhavasaṃyojanakkhayā.</p>
<p><a class='sc' id='5'></a><a class='vns' id='vns118'></a><a class='ms' id='p_18It_403'></a><span class='var' id='note127' title='sace (s1-3)'>Sa ve</span> indriyasampanno,<br>
santo santipade rato;<br>
Dhāreti antimaṃ dehaṃ,<br>
jetvā māraṃ savāhinin”ti.</p>
</blockquote>
<p><a class='sc' id='6'></a><a class='ms' id='p_18It_404'></a>Ayampi attho vutto bhagavatā, iti me sutanti.</p>
<p class='endsection'>Tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Dutiyavagga</span> <span class='hidden'>Indriyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

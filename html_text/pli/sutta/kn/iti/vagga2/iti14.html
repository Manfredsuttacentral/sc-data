<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti14' lang='pli'>
<header>
<ul>
<li class='division'>Itivuttaka&#160;14</li>
</ul>
<h1>Avijjānīvaraṇasutta</h1>
</header>
<p><a class='sc' id='1'></a><a class='pts' id='pts8'></a><a class='ms' id='p_18It_71'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_72'></a>“Nāhaṃ, bhikkhave, aññaṃ ekanīvaraṇampi samanupassāmi <span class='var' id='note5' title='yenevaṃ (?)'>yena</span> nīvaraṇena nivutā pajā dīgharattaṃ sandhāvanti saṃsaranti yathayidaṃ, bhikkhave, <span class='var' id='note6' title='avijjānīvaraṇena (?)'>avijjānīvaraṇaṃ</span>. Avijjānīvaraṇena hi, bhikkhave, nivutā pajā dīgharattaṃ sandhāvanti saṃsarantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns15'></a><a class='ms' id='p_18It_73'></a>“Natthañño ekadhammopi,<br>
<span class='var' id='note7' title='yeneva (si, pts1, mr)'>yenevaṃ</span> nivutā pajā;<br>
Saṃsaranti ahorattaṃ,<br>
yathā mohena āvutā.</p>
<p><a class='sc' id='4'></a><a class='vns' id='vns16'></a><a class='ms' id='p_18It_74'></a>Ye ca mohaṃ pahantvāna,<br>
<span class='var' id='note8' title='tamokkhandhaṃ (bj, s1-3)'>tamokhandhaṃ</span> padālayuṃ;<br>
Na te puna saṃsaranti,<br>
hetu tesaṃ na vijjatī”ti.</p>
</blockquote>
<p><a class='sc' id='5'></a><a class='ms' id='p_18It_75'></a>Ayampi attho vutto bhagavatā, iti me sutanti.</p>
<p class='endsection'>Catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Ekakanipāta</span> <span class='hidden'>Dutiyavagga</span> <span class='hidden'>Avijjānīvaraṇasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

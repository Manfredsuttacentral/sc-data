<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti45' lang='pli'>
<header>
<ul>
<li class='division'>Itivuttaka&#160;45</li>
</ul>
<h1>Paṭisallānasutta</h1>
</header>
<p><a class='sc' id='1'></a><a class='ms' id='p_18It_287'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_288'></a>“<span class='var' id='note97' title='paṭisallāṇārāmā (mr)'>Paṭisallānārāmā</span>, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ. Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ— diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns85'></a><a class='pts' id='pts40'></a><a class='ms' id='p_18It_289'></a>“Ye santacittā nipakā,<br>
<span class='var' id='note98' title='satimantova (bj, mr)'>satimanto ca</span> jhāyino;<br>
Sammā dhammaṃ vipassanti,<br>
kāmesu anapekkhino.</p>
<p><a class='sc' id='4'></a><a class='ms' id='p_18It_290'></a>Appamādaratā santā,<br>
pamāde bhayadassino;<br>
Abhabbā parihānāya,<br>
nibbānasseva santike”ti.</p>
</blockquote>
<p><a class='sc' id='5'></a><a class='ms' id='p_18It_291'></a>Ayampi attho vutto bhagavatā, iti me sutanti.</p>
<p class='endsection'>Aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Dukanipāta</span> <span class='hidden'>Dutiyavagga</span> <span class='hidden'>Paṭisallānasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

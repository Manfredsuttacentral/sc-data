<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti42' lang='pli'>
<header>
<ul>
<li class='division'>Itivuttaka&#160;42</li>
</ul>
<h1>Sukkadhammasutta</h1>
</header>
<p><a class='sc' id='1'></a><a class='ms' id='p_18It_266'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_267'></a>“Dveme, bhikkhave, sukkā dhammā lokaṃ pālenti. Katame dve? <span class='var' id='note91' title='hiri (bj, s1-3, km, pts1)'>Hirī</span> ca, ottappañca. Ime ce, bhikkhave, dve sukkā dhammā lokaṃ na pāleyyuṃ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṃ dārāti vā. Sambhedaṃ loko agamissa yathā ajeḷakā kukkuṭasūkarā <span class='var' id='note92' title='soṇasigālā (bj) | sonasiṅgālā (pts1)'>soṇasiṅgālā</span>. Yasmā ca kho, bhikkhave, ime dve sukkā dhammā lokaṃ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṃ dārāti vā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns78'></a><a class='ms' id='p_18It_268'></a>“Yesañce hiriottappaṃ,<br>
sabbadā ca na vijjati;<br>
Vokkantā sukkamūlā te,<br>
jātimaraṇagāmino.</p>
<p><a class='sc' id='4'></a><a class='vns' id='vns79'></a><a class='pts' id='pts37'></a><a class='ms' id='p_18It_269'></a>Yesañca hiriottappaṃ,<br>
sadā sammā upaṭṭhitā;<br>
Virūḷhabrahmacariyā te,<br>
santo khīṇapunabbhavā”ti.</p>
</blockquote>
<p><a class='sc' id='5'></a><a class='ms' id='p_18It_270'></a>Ayampi attho vutto bhagavatā, iti me sutanti.</p>
<p class='endsection'>Pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Dukanipāta</span> <span class='hidden'>Dutiyavagga</span> <span class='hidden'>Sukkadhammasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

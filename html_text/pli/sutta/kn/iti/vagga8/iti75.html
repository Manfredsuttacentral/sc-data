<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti75' lang='pli'>
<header>
<ul>
<li class='division'>Itivuttaka&#160;75</li>
</ul>
<h1><span class='var' id='note148' title='vuṭṭhisuttaṃ (bj)'>Avuṭṭhikasutta</span></h1>
</header>
<p><a class='sc' id='1'></a><a class='ms' id='p_18It_487'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_488'></a>“Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī.</p>
<p><a class='sc' id='3'></a><a class='pts' id='pts65'></a><a class='ms' id='p_18It_489'></a>Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, <span class='var' id='note149' title='... vaṇibbakayācakānaṃ (bj)'>samaṇabrāhmaṇakapaṇaddhikavanibbakayācakānaṃ</span> annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti.</p>
<p><a class='sc' id='4'></a><a class='ms' id='p_18It_490'></a>Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā <span class='var' id='note150' title='idaṃ padaṃ s1-3 potthakesu'>hoti</span> samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti.</p>
<p><a class='sc' id='5'></a><a class='ms' id='p_18It_491'></a>Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='6'></a><a class='vns' id='vns142'></a><a class='pts' id='pts66'></a><a class='ms' id='p_18It_492'></a>“Na samaṇe na brāhmaṇe,<br>
Na kapaṇaddhikavanibbake;<br>
Laddhāna saṃvibhājeti,<br>
Annaṃ pānañca bhojanaṃ;<br>
Taṃ ve avuṭṭhikasamoti,<br>
Āhu naṃ purisādhamaṃ.</p>
<p><a class='sc' id='7'></a><a class='vns' id='vns143'></a><a class='ms' id='p_18It_493'></a>Ekaccānaṃ na dadāti,<br>
ekaccānaṃ pavecchati;<br>
Taṃ ve padesavassīti,<br>
āhu medhāvino janā.</p>
<p><a class='sc' id='8'></a><a class='vns' id='vns144'></a><a class='ms' id='p_18It_494'></a>Subhikkhavāco puriso,<br>
sabbabhūtānukampako;<br>
Āmodamāno pakireti,<br>
detha dethāti bhāsati.</p>
<p><a class='sc' id='9'></a><a class='vns' id='vns145'></a><a class='ms' id='p_18It_495'></a>Yathāpi megho thanayitvā,<br>
gajjayitvā pavassati;<br>
Thalaṃ ninnañca pūreti,<br>
<span class='var' id='note151' title='abhisandanto ca (s1-3) | abhisandanto (pts1) | abhisandentova (?)'>abhisandantova</span> vārinā.</p>
<p><a class='sc' id='10'></a><a class='vns' id='vns146'></a><a class='pts' id='pts67'></a><a class='ms' id='p_18It_496'></a>Evamevaṃ idhekacco,<br>
puggalo hoti tādiso;<br>
Dhammena saṃharitvāna,<br>
uṭṭhānādhigataṃ dhanaṃ;<br>
Tappeti annapānena,<br>
sammā patte vanibbake”ti.</p>
</blockquote>
<p><a class='sc' id='11'></a><a class='ms' id='p_18It_497'></a>Ayampi attho vutto bhagavatā, iti me sutanti.</p>
<p class='endsection'>Chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Tatiyavagga</span> <span class='hidden'>Avuṭṭhikasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti71' lang='pli'>
<header>
<ul>
<li class='division'>Itivuttaka&#160;71</li>
</ul>
<h1><span class='var' id='note144' title='sammādiṭṭhikammasamādānasuttaṃ (bj)'>Sammādiṭṭhikasutta</span></h1>
</header>
<p><a class='sc' id='1'></a><a class='ms' id='p_18It_457'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='pts' id='pts60'></a><a class='ms' id='p_18It_458'></a>“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā.</p>
<p><a class='sc' id='3'></a><a class='ms' id='p_18It_459'></a>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</p>
<p><a class='sc' id='4'></a><a class='ms' id='p_18It_460'></a>Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='5'></a><a class='vns' id='vns133'></a><a class='ms' id='p_18It_461'></a>“Sammā manaṃ paṇidhāya,<br>
<span class='var' id='note145' title='sammā vācaṃ abhāsiya (si, s1-3, pts1)'>sammā vācañca bhāsiya</span>;<br>
Sammā kammāni katvāna,<br>
kāyena idha puggalo.</p>
<p><a class='sc' id='6'></a><a class='vns' id='vns134'></a><a class='ms' id='p_18It_462'></a>Bahussuto puññakaro,<br>
appasmiṃ idha jīvite;<br>
Kāyassa bhedā sappañño,<br>
saggaṃ so upapajjatī”ti.</p>
</blockquote>
<p><a class='sc' id='7'></a><a class='ms' id='p_18It_463'></a>Ayampi attho vutto bhagavatā, iti me sutanti.</p>
<p class='endsection'>Dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Tatiyavagga</span> <span class='hidden'>Sammādiṭṭhikasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

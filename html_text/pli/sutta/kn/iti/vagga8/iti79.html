<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti79' lang='pli'>
<header>
<ul>
<li class='division'>Itivuttaka&#160;79</li>
</ul>
<h1>Parihānasutta</h1>
</header>
<p><a class='sc' id='1'></a><a class='ms' id='p_18It_525'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_526'></a>“Tayome, bhikkhave, dhammā sekhassa bhikkhuno parihānāya saṃvattanti. Katame tayo? Idha, bhikkhave, sekho bhikkhu kammārāmo hoti, kammarato, kammārāmatamanuyutto; bhassārāmo hoti, bhassarato, bhassārāmatamanuyutto; niddārāmo hoti, niddārato, niddārāmatamanuyutto. Ime kho, bhikkhave, tayo dhammā sekhassa bhikkhuno parihānāya saṃvattanti.</p>
<p><a class='sc' id='3'></a><a class='pts' id='pts72'></a><a class='ms' id='p_18It_527'></a>Tayome, bhikkhave, dhammā sekhassa bhikkhuno aparihānāya saṃvattanti. Katame tayo? Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto; na bhassārāmo hoti, na bhassarato, na bhassārāmatamanuyutto; na niddārāmo hoti, na niddārato, na niddārāmatamanuyutto. Ime kho, bhikkhave, tayo dhammā sekhassa bhikkhuno aparihānāya saṃvattantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='4'></a><a class='vns' id='vns158'></a><a class='ms' id='p_18It_528'></a>“Kammārāmo <span class='var' id='note163' title='bhassarato (sabbatha)'>bhassārāmo</span>,<br>
Niddārāmo ca uddhato;<br>
Abhabbo tādiso bhikkhu,<br>
Phuṭṭhuṃ sambodhimuttamaṃ.</p>
<p><a class='sc' id='5'></a><a class='vns' id='vns159'></a><a class='ms' id='p_18It_529'></a>Tasmā hi appakiccassa,<br>
Appamiddho anuddhato;<br>
Bhabbo so tādiso bhikkhu,<br>
Phuṭṭhuṃ sambodhimuttaman”ti.</p>
</blockquote>
<p><a class='sc' id='6'></a><a class='ms' id='p_18It_530'></a>Ayampi attho vutto bhagavatā, iti me sutanti.</p>
<p class='endsection'>Dasamaṃ.</p>
<p class='endsection'>Tatiyo vaggo.</p>
<blockquote class='uddanagatha'>
<p><a class='sc' id='7'></a><a class='ms' id='p_18It_534'></a>Dve diṭṭhī nissaraṇaṃ rūpaṃ,<br>
putto avuṭṭhikena ca;<br>
Sukhā ca <span class='var' id='note164' title='bhindanā (sabbattha)'>bhiduro</span> dhātu,<br>
parihānena te dasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Tatiyavagga</span> <span class='hidden'>Parihānasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

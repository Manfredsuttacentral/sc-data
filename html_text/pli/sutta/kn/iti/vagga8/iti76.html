<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti76' lang='pli'>
<header>
<ul>
<li class='division'>Itivuttaka&#160;76</li>
</ul>
<h1>Sukhapatthanāsutta</h1>
</header>
<p><a class='sc' id='1'></a><a class='ms' id='p_18It_499'></a>Vuttañhetaṃ bhagavatā vuttamarahatāti me sutaṃ:</p>
<p><a class='sc' id='2'></a><a class='ms' id='p_18It_500'></a>“Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='sc' id='3'></a><a class='vns' id='vns147'></a><a class='ms' id='p_18It_501'></a>“Sīlaṃ rakkheyya medhāvī,<br>
patthayāno tayo sukhe;<br>
Pasaṃsaṃ vittalābhañca,<br>
pecca sagge pamodanaṃ.</p>
<p><a class='sc' id='4'></a><a class='vns' id='vns148'></a><a class='ms' id='p_18It_502'></a>Akarontopi ce pāpaṃ,<br>
karontamupasevati;<br>
Saṅkiyo hoti pāpasmiṃ,<br>
avaṇṇo cassa rūhati.</p>
<p><a class='sc' id='5'></a><a class='vns' id='vns149'></a><a class='pts' id='pts68'></a><a class='ms' id='p_18It_503'></a>Yādisaṃ kurute mittaṃ,<br>
yādisaṃ cūpasevati;<br>
Sa ve tādisako hoti,<br>
<span class='var' id='note153' title='sahavāsopi (bj, mr)'>sahavāso hi</span> tādiso.</p>
<p><a class='sc' id='6'></a><a class='vns' id='vns150'></a><a class='ms' id='p_18It_504'></a>Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
<span class='var' id='note154' title='upalimpabhayā (mr)'>Upalepabhayā</span> dhīro,<br>
neva pāpasakhā siyā.</p>
<p><a class='sc' id='7'></a><a class='vns' id='vns151'></a><a class='ms' id='p_18It_505'></a>Pūtimacchaṃ kusaggena,<br>
yo naro upanayhati;<br>
Kusāpi pūti vāyanti,<br>
evaṃ bālūpasevanā.</p>
<p><a class='sc' id='8'></a><a class='vns' id='vns152'></a><a class='ms' id='p_18It_506'></a>Tagarañca palāsena,<br>
yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.</p>
<p><a class='sc' id='9'></a><a class='vns' id='vns153'></a><a class='pts' id='pts69'></a><a class='ms' id='p_18It_507'></a>Tasmā <span class='var' id='note155' title='palāsapuṭasseva (pts1, mr)'>pattapuṭasseva</span>,<br>
ñatvā sampākamattano;<br>
Asante nupaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.</p>
</blockquote>
<p><a class='sc' id='10'></a><a class='ms' id='p_18It_508'></a>Ayampi attho vutto bhagavatā, iti me sutanti.</p>
<p class='endsection'>Sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Tatiyavagga</span> <span class='hidden'>Sukhapatthanāsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd12' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>12. Hemakamāṇavapucchāniddesa</h1>
</header>
<blockquote class='gatha'>
<p><a class='sc' id='1'></a> <a class='ms' id='p_25Cn_668'></a><a class='msdiv' id='msdiv53'></a><strong>Ye me pubbe viyākaṃsu, <span class='speaker'>(iccāyasmā hemako)</span></strong><br>
<strong>Huraṃ gotamasāsanā;</strong><br>
<strong>Iccāsi iti bhavissati,</strong><br>
<strong>Sabbaṃ taṃ itihītihaṃ;</strong><br>
<strong>Sabbaṃ taṃ takkavaḍḍhanaṃ,</strong><br>
<strong>Nāhaṃ tattha abhiramiṃ.</strong> (1)</p>
</blockquote>
<p><a class='sc' id='2'></a><a class='ms' id='p_25Cn_669'></a><strong>Ye me pubbe viyākaṃsū</strong>ti yo ca bāvarī brāhmaṇo ye caññe tassa ācariyā, te sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ byākaṃsu ācikkhiṃsu desayiṃsu paññapiṃsu paṭṭhapiṃsu vivariṃsu vibhajiṃsu uttānīakaṃsu pakāsesunti—ye me pubbe viyākaṃsu. <strong>Iccāyasmā hemako</strong>ti. <strong>Iccā</strong>ti padasandhi … pe … padānupubbatāpetaṃ—iccāti. <strong>Āyasmā</strong>ti piyavacanaṃ … pe …. <strong>Hemako</strong>ti tassa brāhmaṇassa nāmaṃ … pe … abhilāpoti—iccāyasmā hemako.</p>
<p><a class='sc' id='3'></a><a class='ms' id='p_25Cn_670'></a><strong>Huraṃ gotamasāsanā</strong>ti huraṃ gotamasāsanā paraṃ gotamasāsanā pure gotamasāsanā paṭhamataraṃ gotamasāsanā <span class='var' id='note483' title='tathāgatasāsanā devadevasāsanā (bj, mr)'>buddhasāsanā jinasāsanā tathāgatasāsanā</span> arahantasāsanāti—huraṃ gotamasāsanā.</p>
<p><a class='sc' id='4'></a><a class='ms' id='p_25Cn_671'></a><strong>Iccāsi iti bhavissatī</strong>ti evaṃ kira āsi, evaṃ kira bhavissatīti—iccāsi iti bhavissati.</p>
<p><a class='sc' id='5'></a><a class='ms' id='p_25Cn_672'></a><strong>Sabbaṃ taṃ itihītihan</strong>ti sabbaṃ taṃ itihītihaṃ itikirāya paraṃparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṃ sayamabhiññātaṃ na attapaccakkhadhammaṃ kathayiṃsūti—sabbaṃ taṃ itihītihaṃ.</p>
<p><a class='sc' id='6'></a><a class='ms' id='p_25Cn_673'></a><strong>Sabbaṃ taṃ takkavaḍḍhanan</strong>ti sabbaṃ taṃ takkavaḍḍhanaṃ vitakkavaḍḍhanaṃ saṅkappavaḍḍhanaṃ kāmavitakkavaḍḍhanaṃ byāpādavitakkavaḍḍhanaṃ vihiṃsāvitakkavaḍḍhanaṃ ñātivitakkavaḍḍhanaṃ janapadavitakkavaḍḍhanaṃ amarāvitakkavaḍḍhanaṃ <span class='var' id='note484' title='parānuddayatā ... (bj)'>parānudayatāpaṭisaṃyuttavitakkavaḍḍhanaṃ</span> lābhasakkārasilokapaṭisaṃyuttavitakkavaḍḍhanaṃ anavaññattipaṭisaṃyuttavitakkavaḍḍhananti—sabbaṃ taṃ takkavaḍḍhanaṃ.</p>
<p><a class='sc' id='7'></a><a class='ms' id='p_25Cn_674'></a><strong>Nāhaṃ tattha abhiramin</strong>ti nāhaṃ tattha abhiramiṃ na vindiṃ nādhigacchiṃ na paṭilabhinti—nāhaṃ tattha abhiramiṃ. Tenāha so brāhmaṇo—</p>
<blockquote class='gatha'>
<p><a class='sc' id='8'></a><a class='ms' id='p_25Cn_675'></a>“Ye me pubbe viyākaṃsu, <span class='speaker'>(iccāyasmā hemako)</span><br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ,<br>
Nāhaṃ tattha abhiramin”ti.</p>
<p><a class='sc' id='9'></a> <a class='ms' id='p_25Cn_676'></a><a class='msdiv' id='msdiv54'></a><strong>Tvañca me dhammamakkhāhi,</strong><br>
<strong>Taṇhānigghātanaṃ muni;</strong><br>
<strong>Yaṃ viditvā sato caraṃ,</strong><br>
<strong>Tare loke visattikaṃ.</strong> (2)</p>
</blockquote>
<p><a class='sc' id='10'></a><a class='ms' id='p_25Cn_677'></a><strong>Tvañca me dhammamakkhāhī</strong>ti. <strong>Tvan</strong>ti bhagavantaṃ bhaṇati. <strong>Dhammamakkhāhī</strong>ti. <strong>Dhamman</strong>ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca paṭipadaṃ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—tvañca me dhammamakkhāhi.</p>
<p><a class='sc' id='11'></a><a class='ms' id='p_25Cn_678'></a><strong>Taṇhānigghātanaṃ munī</strong>ti. <strong>Taṇhā</strong>ti—rūpataṇhā … pe … dhammataṇhā. Taṇhānigghātanaṃ taṇhāpahānaṃ taṇhāvūpasamaṃ taṇhāpaṭinissaggaṃ taṇhāpaṭippassaddhiṃ amataṃ nibbānaṃ. <strong>Munī</strong>ti monaṃ vuccati ñāṇaṃ … pe … saṅgajālamaticca so munīti—taṇhānigghātanaṃ muni.</p>
<p><a class='sc' id='12'></a><a class='ms' id='p_25Cn_679'></a><strong>Yaṃ viditvā sato caran</strong>ti yaṃ viditaṃ katvā tulayitvā tīrayitvā vibhāvayitvā vibhūtaṃ katvā. “Sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā, “sabbe saṅkhārā dukkhā”ti … pe … “sabbe dhammā anattā”ti … pe … “yaṃ kiñci samudayadhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā. <strong>Sato</strong>ti catūhi kāraṇehi sato—kāye kāyānupassanāsatipaṭṭhānaṃ bhāvento sato … pe … so vuccati sato. <strong>Caran</strong>ti caranto viharanto iriyanto vattento pālento yapento yāpentoti—yaṃ viditvā sato caraṃ.</p>
<p><a class='sc' id='13'></a><a class='ms' id='p_25Cn_680'></a><strong>Tare loke visattikan</strong>ti visattikā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Visattikā</strong>ti kenaṭṭhena visattikā … pe … visaṭā vitthatāti visattikā. <strong>Loke</strong>ti apāyaloke manussaloke devaloke khandhaloke dhātuloke āyatanaloke. <strong>Tare loke visattikan</strong>ti loke vesā visattikā loke vetaṃ visattikaṃ sato tareyyaṃ uttareyyaṃ patareyyaṃ samatikkameyyaṃ vītivatteyyanti—tare loke visattikaṃ. Tenāha so brāhmaṇo—</p>
<blockquote class='gatha'>
<p><a class='sc' id='14'></a><a class='ms' id='p_25Cn_681'></a>“Tvañca me dhammamakkhāhi,<br>
taṇhānigghātanaṃ muni;<br>
Yaṃ viditvā sato caraṃ,<br>
tare loke visattikan”ti.</p>
<p><a class='sc' id='15'></a> <a class='ms' id='p_25Cn_682'></a><a class='msdiv' id='msdiv55'></a><strong>Idha diṭṭhasutamutaviññātesu,</strong><br>
<strong>Piyarūpesu hemaka;</strong><br>
<strong>Chandarāgavinodanaṃ,</strong><br>
<strong>Nibbānapadamaccutaṃ.</strong> (3)</p>
</blockquote>
<p><a class='sc' id='16'></a><a class='ms' id='p_25Cn_683'></a><strong>Idha diṭṭhasutamutaviññātesū</strong>ti. <strong>Diṭṭhan</strong>ti cakkhunā diṭṭhaṃ; <strong>sutan</strong>ti sotena sutaṃ; <strong>mutan</strong>ti ghānena ghāyitaṃ jivhāya sāyitaṃ kāyena phuṭṭhaṃ; <strong>viññātan</strong>ti manasā viññātanti—idha diṭṭhasutamutaviññātesu.</p>
<p><a class='sc' id='17'></a><a class='ms' id='p_25Cn_684'></a><strong>Piyarūpesu hemakā</strong>ti kiñca loke piyarūpaṃ sātarūpaṃ? <span class='var' id='note488' title='cakkhuṃ (bj, s1-3, mr)'>Cakkhu</span> loke piyarūpaṃ sātarūpaṃ, sotaṃ loke … pe … ghānaṃ loke … jivhā loke … kāyo loke … mano loke piyarūpaṃ sātarūpaṃ; rūpā loke piyarūpaṃ sātarūpaṃ, saddā loke … gandhā loke … rasā loke … phoṭṭhabbā loke … dhammā loke piyarūpaṃ sātarūpaṃ; cakkhuviññāṇaṃ loke piyarūpaṃ sātarūpaṃ, sotaviññāṇaṃ loke piyarūpaṃ sātarūpaṃ, ghānaviññāṇaṃ loke … jivhāviññāṇaṃ loke … kāyaviññāṇaṃ loke … manoviññāṇaṃ loke piyarūpaṃ sātarūpaṃ, cakkhusamphasso loke … sotasamphasso loke … ghānasamphasso loke … jivhāsamphasso loke … kāyasamphasso loke … manosamphasso loke piyarūpaṃ sātarūpaṃ; cakkhusamphassajā vedanā loke piyarūpaṃ sātarūpaṃ … sotasamphassajā vedanā … ghānasamphassajā vedanā … jivhāsamphassajā vedanā … kāyasamphassajā vedanā … manosamphassajā vedanā loke piyarūpaṃ sātarūpaṃ; rūpasaññā loke … saddasaññā loke … gandhasaññā loke … rasasaññā loke … phoṭṭhabbasaññā loke … dhammasaññā loke piyarūpaṃ sātarūpaṃ, rūpasañcetanā loke … saddasañcetanā loke … gandhasañcetanā loke … rasasañcetanā loke … phoṭṭhabbasañcetanā loke … dhammasañcetanā loke piyarūpaṃ sātarūpaṃ; rūpataṇhā loke … saddataṇhā loke … gandhataṇhā loke … rasataṇhā loke … phoṭṭhabbataṇhā loke … dhammataṇhā loke piyarūpaṃ sātarūpaṃ; rūpavitakko loke … saddavitakko loke … gandhavitakko loke … rasavitakko loke … phoṭṭhabbavitakko loke … dhammavitakko loke piyarūpaṃ sātarūpaṃ; rūpavicāro loke piyarūpaṃ sātarūpaṃ, saddavicāro loke … gandhavicāro loke … rasavicāro loke … phoṭṭhabbavicāro loke … dhammavicāro loke piyarūpaṃ sātarūpanti—piyarūpesu hemaka.</p>
<p><a class='sc' id='18'></a><a class='ms' id='p_25Cn_685'></a><strong>Chandarāgavinodanan</strong>ti. <strong>Chandarāgo</strong>ti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṃ kāmogho kāmayogo kāmupādānaṃ kāmacchandanīvaraṇaṃ. <strong>Chandarāgavinodanan</strong>ti chandarāgappahānaṃ chandarāgavūpasamaṃ chandarāgapaṭinissaggaṃ chandarāgapaṭippassaddhaṃ amataṃ nibbānanti—chandarāgavinodanaṃ.</p>
<p><a class='sc' id='19'></a><a class='ms' id='p_25Cn_686'></a><strong>Nibbānapadamaccutan</strong>ti nibbānapadaṃ tāṇapadaṃ leṇapadaṃ saraṇapadaṃ abhayapadaṃ. <strong>Accutan</strong>ti niccaṃ dhuvaṃ sassataṃ avipariṇāmadhammanti—nibbānapadamaccutaṃ. Tenāha bhagavā—</p>
<blockquote class='gatha'>
<p><a class='sc' id='20'></a><a class='ms' id='p_25Cn_687'></a>“Idha diṭṭhasutamutaviññātesu,<br>
Piyarūpesu hemaka;<br>
Chandarāgavinodanaṃ,<br>
Nibbānapadamaccutan”ti.</p>
<p><a class='sc' id='21'></a> <a class='ms' id='p_25Cn_688'></a><a class='msdiv' id='msdiv56'></a><strong>Etadaññāya ye satā,</strong><br>
<strong>diṭṭhadhammābhinibbutā;</strong><br>
<strong>Upasantā ca te sadā,</strong><br>
<strong>tiṇṇā loke visattikaṃ.</strong> (4)</p>
</blockquote>
<p><a class='sc' id='22'></a><a class='ms' id='p_25Cn_689'></a><strong>Etadaññāya ye satā</strong>ti. <strong>Etan</strong>ti amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. <strong>Aññāyā</strong>ti aññāya jānitvā tulayitvā tīrayitvā vibhāvayitvā vibhūtaṃ katvā. “Sabbe saṅkhārā aniccā”ti aññāya jānitvā tulayitvā tīrayitvā vibhāvayitvā vibhūtaṃ katvā. “Sabbe saṅkhārā dukkhā”ti … “sabbe dhammā anattā”ti … pe … “yaṃ kiñci samudayadhammaṃ sabbaṃ taṃ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṃ katvā. <strong>Ye</strong>ti arahanto khīṇāsavā. <strong>Satā</strong>ti catūhi kāraṇehi satā—kāye kāyānupassanāsatipaṭṭhānaṃ bhāvitattā satā … pe … te vuccanti satāti—etadaññāya ye satā.</p>
<p><a class='sc' id='23'></a><a class='ms' id='p_25Cn_690'></a><strong>Diṭṭhadhammābhinibbutā</strong>ti. <strong>Diṭṭhadhammā</strong>ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. “Sabbe saṅkhārā aniccā”ti diṭṭhadhammā … pe … “yaṃ kiñci samudayadhammaṃ sabbaṃ taṃ nirodhadhamman”ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. <strong>Abhinibbutā</strong>ti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa … pe … upanāhassa … sabbākusalābhisaṅkhārānaṃ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti— diṭṭhadhammābhinibbutā.</p>
<p><a class='sc' id='24'></a><a class='ms' id='p_25Cn_691'></a><strong>Upasantā ca te sadā</strong>ti. <strong>Upasantā</strong>ti rāgassa upasamitattā nibbāpitattā upasantā … pe … dosassa … mohassa … kodhassa … upanāhassa … pe … sabbākusalābhisaṅkhārānaṃ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti upasantā. <strong>Te</strong>ti arahanto khīṇāsavā. <strong>Sadā</strong>ti sadā sabbakālaṃ niccakālaṃ dhuvakālaṃ satataṃ samitaṃ abbokiṇṇaṃ poṅkhānupoṅkhaṃ udakūmikajātaṃ avīcisantatisahitaṃ phassitaṃ purebhattaṃ pacchābhattaṃ purimayāmaṃ majjhimayāmaṃ pacchimayāmaṃ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti—upasantā ca te sadā.</p>
<p><a class='sc' id='25'></a><a class='ms' id='p_25Cn_692'></a><strong>Tiṇṇā loke visattikan</strong>ti visattikā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Visattikā</strong>ti kenaṭṭhena visattikā … pe … visaṭā vitthatāti visattikā. <strong>Loke</strong>ti apāyaloke … pe … āyatanaloke. <strong>Tiṇṇā loke visattikan</strong>ti loke vesā visattikā loke vetaṃ visattikaṃ tiṇṇā uttiṇṇā nitthiṇṇā atikkantā samatikkantā vītivattāti—tiṇṇā loke visattikaṃ. Tenāha bhagavā—</p>
<blockquote class='gatha'>
<p><a class='sc' id='26'></a><a class='ms' id='p_25Cn_693'></a>“Etadaññāya ye satā,<br>
diṭṭhadhammābhinibbutā;<br>
Upasantā ca te sadā,<br>
tiṇṇā loke visattikan”ti.</p>
</blockquote>
<p><a class='sc' id='27'></a><a class='ms' id='p_25Cn_694'></a>Saha gāthāpariyosānā … pe … satthā me, bhante, bhagavā, sāvakohamasmīti.</p>
<p class='endsutta'><a class='ms' id='p_25Cn_695'></a>Hemakamāṇavapucchāniddeso aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

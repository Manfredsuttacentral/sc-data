<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd11' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>11. Nandamāṇavapucchāniddesa</h1>
</header>
<blockquote class='gatha'>
<p><a class='sc' id='1'></a> <a class='ms' id='p_25Cn_599'></a><a class='msdiv' id='msdiv46'></a><strong>Santi loke munayo, <span class='speaker'>(iccāyasmā nando)</span></strong><br>
<strong>Janā vadanti tayidaṃ kathaṃsu;</strong><br>
<strong><span class='var' id='note440' title='no muniṃ vadanti (bj, pts1 ^snp5.8#263 [Nandamāṇavapucchā])'>Ñāṇūpapannaṃ muni no vadanti</span>,</strong><br>
<strong>Udāhu ve <span class='var' id='note441' title='jīvikenūpapannaṃ (s1-3)'>jīvitenūpapannaṃ</span>.</strong> (1)</p>
</blockquote>
<p><a class='sc' id='2'></a><a class='ms' id='p_25Cn_600'></a><strong>Santi loke munayo</strong>ti. <strong>Santī</strong>ti santi saṃvijjanti atthi upalabbhanti. <strong>Loke</strong>ti apāyaloke … pe … āyatanaloke. <strong>Munayo</strong>ti munināmakā ājīvakā nigaṇṭhā jaṭilā tāpasā<span class='var' id='note442' title=' etthantare pāṭho sī , syā1-3 potthakesu'>. Devā loke munayoti sañjānanti, na ca te munayoti</span>. Santi loke munayo. <strong>Iccāyasmā nando</strong>ti. <strong>Iccā</strong>ti padasandhi … pe …. <strong>Āyasmā</strong>ti piyavacanaṃ … pe …. <strong>Nando</strong>ti tassa brāhmaṇassa nāmaṃ … pe … abhilāpoti—iccāyasmā nando.</p>
<p><a class='sc' id='3'></a><a class='ms' id='p_25Cn_601'></a><strong>Janā vadanti tayidaṃ kathaṃsū</strong>ti. <strong>Janā</strong>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <strong>Vadantī</strong>ti kathenti bhaṇanti dīpayanti voharanti. <strong>Tayidaṃ kathaṃsū</strong>ti saṃsayapucchā vimatipucchā dveḷhakapucchā anekaṃsapucchā “evaṃ nu kho, na nu kho, kiṃ nu kho, kathaṃ nu kho”ti—janā vadanti tayidaṃ kathaṃsu.</p>
<p><a class='sc' id='4'></a><a class='ms' id='p_25Cn_602'></a><strong>Ñāṇūpapannaṃ muni no vadantī</strong>ti. Aṭṭha samāpattiñāṇena vā pañcābhiññāñāṇena vā upetaṃ samupetaṃ upāgataṃ samupāgataṃ upapannaṃ <span class='var' id='note444' title='sampannaṃ (bj)'>samupapannaṃ</span> samannāgataṃ muniṃ vadanti kathenti bhaṇanti dīpayanti voharantīti—ñāṇūpapannaṃ muni no vadanti.</p>
<p><a class='sc' id='5'></a><a class='ms' id='p_25Cn_603'></a><strong>Udāhu ve jīvitenūpapannan</strong>ti udāhu anekavividhaatiparamadukkarakārikalūkhajīvitānuyogena upetaṃ samupetaṃ upāgataṃ samupāgataṃ upapannaṃ samupapannaṃ samannāgataṃ muniṃ vadanti kathenti bhaṇanti dīpayanti voharantīti—udāhu ve jīvitenūpapannaṃ. Tenāha so brāhmaṇo—</p>
<blockquote class='gatha'>
<p><a class='sc' id='6'></a><a class='ms' id='p_25Cn_604'></a>“Santi loke munayo, <span class='speaker'>(iccāyasmā nando)</span><br>
Janā vadanti tayidaṃ kathaṃsu;<br>
Ñāṇūpapannaṃ muni no vadanti,<br>
Udāhu ve jīvitenūpapannan”ti.</p>
<p><a class='sc' id='7'></a> <a class='ms' id='p_25Cn_605'></a><a class='msdiv' id='msdiv47'></a><strong>Na diṭṭhiyā na sutiyā na ñāṇena,</strong><br>
<strong>Munīdha nanda kusalā vadanti;</strong><br>
<strong><span class='var' id='note446' title='viseniṃkatvā (mr)'>Visenikatvā</span> anīghā nirāsā,</strong><br>
<strong>Caranti ye te munayoti brūmi.</strong> (2)</p>
</blockquote>
<p><a class='sc' id='8'></a><a class='ms' id='p_25Cn_606'></a><strong>Na diṭṭhiyā na sutiyā na ñāṇenā</strong>ti. <strong>Na diṭṭhiyā</strong>ti na diṭṭhasuddhiyā. <strong>Na sutiyā</strong>ti na sutasuddhiyā. <strong>Na ñāṇenā</strong>ti napi aṭṭhasamāpattiñāṇena napi pañcābhiññāñāṇena napi micchāñāṇenāti—na diṭṭhiyā na sutiyā na ñāṇena.</p>
<p><a class='sc' id='9'></a><a class='ms' id='p_25Cn_607'></a><strong>Munīdha nanda kusalā vadantī</strong>ti. <strong>Kusalā</strong>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā diṭṭhasuddhiyā vā sutasuddhiyā vā aṭṭhasamāpattiñāṇena vā pañcābhiññāñāṇena vā micchāñāṇena vā diṭṭhena vā sutena vā upetaṃ samupetaṃ upāgataṃ samupāgataṃ upapannaṃ samupapannaṃ samannāgataṃ muniṃ na vadanti na kathenti na bhaṇanti na dīpayanti na voharantīti—munīdha nanda kusalā vadanti.</p>
<p><a class='sc' id='10'></a><a class='ms' id='p_25Cn_608'></a><strong>Visenikatvā anīghā nirāsā, caranti ye te munayoti brūmī</strong>ti <strong>senā</strong> vuccati mārasenā, kāyaduccaritaṃ mārasenā, vacīduccaritaṃ mārasenā, manoduccaritaṃ mārasenā, rāgo mārasenā, doso mārasenā, moho mārasenā, kodho … pe … upanāho … makkho … paḷāso … issā … macchariyaṃ … māyā … sāṭheyyaṃ … thambho … sārambho … māno … atimāno … mado … pamādo … sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā mārasenā. Vuttañhetaṃ bhagavatā—</p>
<blockquote class='gatha'>
<p><a class='sc' id='11'></a> <a class='ms' id='p_25Cn_609'></a>“Kāmā te paṭhamā senā,<br>
dutiyā arati vuccati;<br>
Tatiyā khuppipāsā te,<br>
catutthī taṇhā pavuccati.</p>
<p><a class='sc' id='12'></a><a class='ms' id='p_25Cn_610'></a><span class='var' id='note448' title='pañcamī (bj)'>Pañcamaṃ</span> thinamiddhaṃ te,<br>
Chaṭṭhā bhīrū pavuccati;<br>
Sattamī vicikicchā te,<br>
Makkho thambho te <span class='var' id='note449' title='aṭṭhamā (bj)'>aṭṭhamo</span>;<br>
Lābho siloko sakkāro,<br>
Micchāladdho ca yo yaso.</p>
<p><a class='sc' id='13'></a><a class='ms' id='p_25Cn_611'></a>Yo cattānaṃ samukkaṃse,<br>
pare ca <span class='var' id='note450' title='avajānāti (c1)'>avajānati</span>;<br>
Esā <span class='var' id='note451' title='esā te namuci senā (s1-3, mr)'>namuci te senā</span>,<br>
kaṇhassābhippahārinī;<br>
Na naṃ asūro jināti,<br>
jetvā ca labhate sukhan”ti.</p>
</blockquote>
<p><a class='sc' id='14'></a> <a class='ms' id='p_25Cn_612'></a>Yato catūhi ariyamaggehi sabbā ca mārasenā sabbe ca <span class='var' id='note453' title='viseniṃkatvā (mr)'>paṭisenikarā</span> kilesā jitā ca parājitā ca bhaggā <span class='var' id='note454' title='vippaluttā (s1-3)'>vippaluggā</span> parammukhā, <span class='var' id='note455' title='te (s1-3)'>tena</span> vuccanti visenikatvā. <strong>Anīghā</strong>ti rāgo nīgho, doso nīgho, moho nīgho, kodho nīgho, upanāho nīgho … pe … sabbākusalābhisaṅkhārā nīghā. Yesaṃ ete nīghā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā te vuccanti anīghā. <strong>Nirāsā</strong>ti āsā vuccati taṇhā. Yo rāgo sārāgo … pe … avijjā lobho akusalamūlaṃ. Yesaṃ esā āsā taṇhā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā, te vuccanti nirāsā arahanto khīṇāsavā. <strong>Visenikatvā anīghā nirāsā, caranti ye te munayoti brūmī</strong>ti ye te visenikatvāva anīghā ca nirāsā ca caranti viharanti iriyanti vattenti pālenti yapenti yāpenti, te loke munayoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—visenikatvā anīghā nirāsā, caranti ye te munayoti brūmi. Tenāha bhagavā—</p>
<blockquote class='gatha'>
<p><a class='sc' id='15'></a><a class='ms' id='p_25Cn_613'></a>“Na diṭṭhiyā na sutiyā na ñāṇena,<br>
Munīdha nanda kusalā vadanti;<br>
Visenikatvā anīghā nirāsā,<br>
Caranti ye te munayoti brūmī”ti.</p>
<p><a class='sc' id='16'></a> <a class='ms' id='p_25Cn_614'></a><a class='msdiv' id='msdiv48'></a><strong>Ye kecime samaṇabrāhmaṇāse, <span class='speaker'>(iccāyasmā nando)</span></strong><br>
<strong><span class='var' id='note457' title='diṭṭhena sutenapi (bj) | diṭṭhasutenāpi (s1-3)'>Diṭṭhassutenāpi</span> vadanti suddhiṃ;</strong><br>
<strong>Sīlabbatenāpi vadanti suddhiṃ,</strong><br>
<strong>Anekarūpena vadanti suddhiṃ.</strong></p>
<p><a class='sc' id='17'></a><a class='ms' id='p_25Cn_615'></a><strong>Kaccissu te bhagavā tattha yatā carantā,</strong><br>
<strong>Atāru jātiñca jarañca mārisa;</strong><br>
<strong>Pucchāmi taṃ bhagavā brūhi metaṃ.</strong> (3)</p>
</blockquote>
<p><a class='sc' id='18'></a><a class='ms' id='p_25Cn_616'></a><strong>Ye kecime samaṇabrāhmaṇāse</strong>ti. <strong>Ye kecī</strong>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—ye kecīti. <strong>Samaṇā</strong>ti ye keci ito bahiddhā pabbajjūpagatā paribbājakasamāpannā. <strong>Brāhmaṇā</strong>ti ye keci bhovādikāti—ye kecime samaṇabrāhmaṇāse. <strong>Iccāyasmā nando</strong>ti. <strong>Iccā</strong>ti padasandhi … pe …. <strong>Āyasmā</strong>ti piyavacanaṃ … pe …. <strong>Nando</strong>ti. Tassa brāhmaṇassa nāmaṃ … pe … abhilāpoti—iccāyasmā nando.</p>
<p><a class='sc' id='19'></a><a class='ms' id='p_25Cn_617'></a><strong>Diṭṭhassutenāpi vadanti suddhin</strong>ti diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; sutenapi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; diṭṭhassutenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—diṭṭhassutenāpi vadanti suddhiṃ.</p>
<p><a class='sc' id='20'></a><a class='ms' id='p_25Cn_618'></a><strong>Sīlabbatenāpi vadanti suddhin</strong>ti sīlenapi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; vatenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; sīlabbatenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—sīlabbatenāpi vadanti suddhiṃ.</p>
<p><a class='sc' id='21'></a><a class='ms' id='p_25Cn_619'></a><strong>Anekarūpena vadanti suddhin</strong>ti <span class='var' id='note458' title='anekavidhavatakotuhalomaṅgalena (bj) | anekavidhavattakutūhalamaṅgalena (s1-3)'>anekavidhakotūhalamaṅgalena</span> suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—anekarūpena vadanti suddhiṃ.</p>
<p><a class='sc' id='22'></a><a class='ms' id='p_25Cn_620'></a><strong>Kaccissu te bhagavā tattha yatā carantā</strong>ti. <strong>Kaccissū</strong>ti saṃsayapucchā vimatipucchā dveḷhakapucchā anekaṃsapucchā, “evaṃ nu kho, na nu kho, kiṃ nu kho, kathaṃ nu kho”ti—kaccissu. <strong>Te</strong>ti diṭṭhigatikā. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—kaccissu te bhagavā. <strong>Tattha yatā carantā</strong>ti. <strong>Tatthā</strong>ti sakāya diṭṭhiyā sakāya khantiyā sakāya ruciyā sakāya laddhiyā. <strong>Yatā</strong>ti <span class='var' id='note459' title='yatā paṭiyatā (bj, s1-3)'>yattā paṭiyattā</span> guttā gopitā rakkhitā saṃvutā. <strong>Carantā</strong>ti carantā viharantā iriyantā vattentā pālentā yapentā yāpentāti—kaccissu te bhagavā tattha yatā carantā.</p>
<p><a class='sc' id='23'></a><a class='ms' id='p_25Cn_621'></a><strong>Atāru jātiñca jarañca mārisā</strong>ti jātijarāmaraṇaṃ atariṃsu uttariṃsu patariṃsu samatikkamiṃsu vītivattiṃsu. <strong>Mārisā</strong>ti piyavacanaṃ garuvacanaṃ sagāravasappatissādhivacanametaṃ—mārisāti—atāru jātiñca jarañca mārisa.</p>
<p><a class='sc' id='24'></a><a class='ms' id='p_25Cn_622'></a><strong>Pucchāmi taṃ bhagavā brūhi metan</strong>ti. <strong>Pucchāmi tan</strong>ti pucchāmi taṃ yācāmi taṃ ajjhesāmi taṃ, kathayassu meti pucchāmi taṃ. <strong>Bhagavā</strong>ti … pe … sacchikā paññatti, yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ. Tenāha so brāhmaṇo—</p>
<blockquote class='gatha'>
<p><a class='sc' id='25'></a><a class='ms' id='p_25Cn_623'></a>“Ye kecime samaṇabrāhmaṇāse, <span class='speaker'>(iccāyasmā nando)</span><br>
Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.</p>
<p><a class='sc' id='26'></a><a class='ms' id='p_25Cn_624'></a>Kaccissu te bhagavā tattha yatā carantā,<br>
Atāru jātiñca jarañca mārisa;<br>
Pucchāmi taṃ bhagavā brūhi metan”ti.</p>
<p><a class='sc' id='27'></a> <a class='ms' id='p_25Cn_625'></a><a class='msdiv' id='msdiv49'></a><strong>Ye kecime samaṇabrāhmaṇāse, <span class='speaker'>(nandāti bhagavā)</span></strong><br>
<strong>Diṭṭhassutenāpi vadanti suddhiṃ;</strong><br>
<strong>Sīlabbatenāpi vadanti suddhiṃ,</strong><br>
<strong>Anekarūpena vadanti suddhiṃ;</strong><br>
<strong>Kiñcāpi te tattha yatā caranti,</strong><br>
<strong>Nātariṃsu jātijaranti brūmi.</strong> (4)</p>
</blockquote>
<p><a class='sc' id='28'></a><a class='ms' id='p_25Cn_626'></a><strong>Ye kecime samaṇabrāhmaṇāse</strong>ti. <strong>Ye kecī</strong>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—ye kecīti. <strong>Samaṇā</strong>ti ye keci ito bahiddhā pabbajjūpagatā paribbājakasamāpannā. <strong>Brāhmaṇā</strong>ti ye keci bhovādikāti—ye kecime samaṇabrāhmaṇāse. <strong>Nandāti bhagavā</strong>ti. <strong>Nandā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—nandāti bhagavā.</p>
<p><a class='sc' id='29'></a><a class='ms' id='p_25Cn_627'></a><strong>Diṭṭhassutenāpi vadanti suddhin</strong>ti diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; sutenapi suddhiṃ … pe … diṭṭhassutenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—diṭṭhassutenāpi vadanti suddhiṃ.</p>
<p><a class='sc' id='30'></a><a class='ms' id='p_25Cn_628'></a><strong>Sīlabbatenāpi vadanti suddhin</strong>ti sīlenapi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; vatenāpi suddhiṃ … pe … voharanti; sīlabbatenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—sīlabbatenāpi vadanti suddhiṃ.</p>
<p><a class='sc' id='31'></a><a class='ms' id='p_25Cn_629'></a><strong>Anekarūpena vadanti suddhin</strong>ti <span class='var' id='note461' title='anekavidhavatakotūhala ... (bj) | anekavidhavattakutūhala ... (s1-3)'>anekavidhakotūhalamaṅgalena</span> suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—anekarūpena vadanti suddhiṃ.</p>
<p><a class='sc' id='32'></a><a class='ms' id='p_25Cn_630'></a><strong>Kiñcāpi te tattha yatā carantī</strong>ti. <strong>Kiñcāpī</strong>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—kiñcāpīti. <strong>Te</strong>ti diṭṭhigatikā. <strong>Tatthā</strong>ti sakāya diṭṭhiyā sakāya khantiyā sakāya ruciyā sakāya laddhiyā. <strong>Yatā</strong>ti yattā paṭiyattā guttā gopitā rakkhitā saṃvutā. <strong>Carantī</strong>ti caranti viharanti iriyanti vattenti pālenti yapenti yāpentīti—kiñcāpi te tattha yatā caranti.</p>
<p><a class='sc' id='33'></a><a class='ms' id='p_25Cn_631'></a><strong>Nātariṃsu jātijaranti brūmī</strong>ti jātijarāmaraṇaṃ na tariṃsu na uttariṃsu na patariṃsu na samatikkamiṃsu na vītivattiṃsu, jātijarāmaraṇā anikkhantā anissaṭā anatikkantā asamatikkantā avītivattā, antojātijarāmaraṇe parivattenti, antosaṃsārapathe parivattenti, jātiyā anugatā, jarāya anusaṭā, byādhinā abhibhūtā, maraṇena abbhāhatā atāṇā aleṇā asaraṇā asaraṇībhūtāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—nātariṃsu jātijaranti brūmi. Tenāha bhagavā—</p>
<blockquote class='gatha'>
<p><a class='sc' id='34'></a><a class='ms' id='p_25Cn_632'></a>“Ye kecime samaṇabrāhmaṇāse, <span class='speaker'>(nandāti bhagavā)</span><br>
Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kiñcāpi te tattha yatā caranti,<br>
Nātariṃsu jātijaranti brūmī”ti.</p>
<p><a class='sc' id='35'></a> <a class='ms' id='p_25Cn_633'></a><a class='msdiv' id='msdiv50'></a><strong>Ye kecime samaṇabrāhmaṇāse, <span class='speaker'>(iccāyasmā nando)</span></strong><br>
<strong>Diṭṭhassutenāpi vadanti suddhiṃ;</strong><br>
<strong>Sīlabbatenāpi vadanti suddhiṃ,</strong><br>
<strong>Anekarūpena vadanti suddhiṃ.</strong></p>
<p><a class='sc' id='36'></a><a class='ms' id='p_25Cn_634'></a><strong>Te ce <span class='var' id='note463' title='muni (^snp5.8#267 [Nandamāṇavapucchā])'>munī</span> brūsi anoghatiṇṇe,</strong><br>
<strong>Atha ko carahi devamanussaloke;</strong><br>
<strong>Atāri jātiñca jarañca mārisa,</strong><br>
<strong>Pucchāmi taṃ bhagavā brūhi metaṃ.</strong> (5)</p>
</blockquote>
<p><a class='sc' id='37'></a><a class='ms' id='p_25Cn_635'></a><strong>Ye kecime samaṇabrāhmaṇāse</strong>ti. <strong>Ye kecī</strong>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—ye kecīti. <strong>Samaṇā</strong>ti ye keci ito bahiddhā pabbajjūpagatā paribbājakasamāpannā. <strong>Brāhmaṇā</strong>ti ye keci bhovādikāti—ye kecime samaṇabrāhmaṇāse. <strong>Iccāyasmā nando</strong>ti. <strong>Iccā</strong>ti padasandhi … pe … iccāyasmā nando.</p>
<p><a class='sc' id='38'></a><a class='ms' id='p_25Cn_636'></a><strong>Diṭṭhassutenāpi vadanti suddhin</strong>ti diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; sutenāpi suddhiṃ … pe … diṭṭhassutenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—diṭṭhassutenāpi vadanti suddhiṃ.</p>
<p><a class='sc' id='39'></a><a class='ms' id='p_25Cn_637'></a><strong>Sīlabbatenāpi vadanti suddhin</strong>ti sīlenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti; vatenāpi suddhiṃ … pe … voharanti; sīlabbatenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—sīlabbatenāpi vadanti suddhiṃ.</p>
<p><a class='sc' id='40'></a><a class='ms' id='p_25Cn_638'></a><strong>Anekarūpena vadanti suddhin</strong>ti anekavidhakotūhalamaṅgalena suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—anekarūpena vadanti suddhiṃ.</p>
<p><a class='sc' id='41'></a><a class='ms' id='p_25Cn_639'></a><strong>Te ce munī brūsi anoghatiṇṇe</strong>ti. <strong>Te ce</strong>ti diṭṭhigatike. <strong>Munī</strong>ti monaṃ vuccati ñāṇaṃ … pe … saṅgajālamaticca so muni. <strong>Brūsi anoghatiṇṇe</strong>ti kāmoghaṃ bhavoghaṃ diṭṭhoghaṃ avijjoghaṃ atiṇṇe anatikkante asamatikkante avītivatte antojātijarāmaraṇe parivattente antosaṃsārapathe parivattente jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūte. <strong>Brūsī</strong>ti brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—te ce munī brūsi anoghatiṇṇe.</p>
<p><a class='sc' id='42'></a><a class='ms' id='p_25Cn_640'></a><strong>Atha ko carahi devamanussaloke, atāri jātiñca jarañca mārisā</strong>ti atha ko eso sadevake loke samārake sabrahmake sassamaṇabrāhmaṇiyā pajāya sadevamanussāya jātijarāmaraṇaṃ atari uttari patari samatikkami vītivattayi. <strong>Mārisā</strong>ti piyavacanaṃ garuvacanaṃ sagāravasappatissādhivacanametaṃ mārisāti—atha ko carahi devamanussaloke, atāri jātiñca jarañca mārisa.</p>
<p><a class='sc' id='43'></a><a class='ms' id='p_25Cn_641'></a><strong>Pucchāmi taṃ bhagavā brūhi metan</strong>ti. <strong>Pucchāmi tan</strong>ti pucchāmi taṃ yācāmi taṃ ajjhesāmi taṃ pasādemi taṃ. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ. Tenāha so brāhmaṇo—</p>
<blockquote class='gatha'>
<p><a class='sc' id='44'></a><a class='ms' id='p_25Cn_642'></a>“Ye kecime samaṇabrāhmaṇāse, <span class='speaker'>(iccāyasmā nando)</span><br>
Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.</p>
<p><a class='sc' id='45'></a><a class='ms' id='p_25Cn_643'></a>Te ce munī brūsi anoghatiṇṇe,<br>
Atha ko carahi devamanussaloke;<br>
Atāri jātiñca jarañca mārisa,<br>
Pucchāmi taṃ bhagavā brūhi metan”ti.</p>
<p><a class='sc' id='46'></a> <a class='ms' id='p_25Cn_644'></a><a class='msdiv' id='msdiv51'></a><strong>Nāhaṃ sabbe samaṇabrāhmaṇāse, <span class='speaker'>(nandāti bhagavā)</span></strong><br>
<strong>Jātijarāya nivutāti brūmi;</strong><br>
<strong>Ye sīdha diṭṭhaṃ va sutaṃ mutaṃ vā,</strong><br>
<strong>Sīlabbataṃ vāpi pahāya sabbaṃ.</strong></p>
<p><a class='sc' id='47'></a><a class='ms' id='p_25Cn_645'></a><strong>Anekarūpampi pahāya sabbaṃ,</strong><br>
<strong>Taṇhaṃ pariññāya <span class='var' id='note465' title='anāsavā ye (s1-3, mr)'>anāsavāse</span>;</strong><br>
<strong>Te ve narā oghatiṇṇāti brūmi.</strong> (6)</p>
</blockquote>
<p><a class='sc' id='48'></a><a class='ms' id='p_25Cn_646'></a><strong>Nāhaṃ sabbe samaṇabrāhmaṇāse, (nandāti bhagavā) jātijarāya nivutāti brūmī</strong>ti nāhaṃ, nanda, sabbe samaṇabrāhmaṇā jātijarāya āvutā nivutā ovutā pihitā paṭicchannā paṭikujjitāti vadāmi. Atthi te samaṇabrāhmaṇā yesaṃ jāti ca jarāmaraṇañca pahīnā ucchinnamūlā tālāvatthukatā <span class='var' id='note466' title='anabhāvakatā (bj) | anabhāvaṃgatā (si, s1-3)'>anabhāvaṃkatā</span> āyatiṃ anuppādadhammāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—nāhaṃ sabbe samaṇabrāhmaṇāse, (nandāti bhagavā) jātijarāya nivutāti brūmi.</p>
<p><a class='sc' id='49'></a><a class='ms' id='p_25Cn_647'></a><strong>Ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabban</strong>ti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṃ gametvā. Ye sabbā sutasuddhiyo pahāya … pe … ye sabbā mutasuddhiyo pahāya, ye sabbā diṭṭhasutamutasuddhiyo pahāya ye sabbā sīlasuddhiyo pahāya, ye sabbā vatasuddhiyo pahāya, ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṃ gametvāti—ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabbaṃ.</p>
<p><a class='sc' id='50'></a><a class='ms' id='p_25Cn_648'></a><strong>Anekarūpampi pahāya sabban</strong>ti anekavidhakotūhalamaṅgalena suddhiṃ visuddhiṃ parisuddhiṃ muttiṃ vimuttiṃ parimuttiṃ pahāya jahitvā pajahitvā vinodetvā byantīkaritvā anabhāvaṃ gametvāti—anekarūpampi pahāya sabbaṃ.</p>
<p><a class='sc' id='51'></a><a class='ms' id='p_25Cn_649'></a><strong>Taṇhaṃ pariññāya anāsavā se, te ve narā oghatiṇṇāti brūmī</strong>ti. <strong>Taṇhā</strong>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <strong>Taṇhaṃ pariññāyā</strong>ti taṇhaṃ tīhi pariññāhi parijānitvā—ñātapariññāya, tīraṇapariññāya, pahānapariññāya. Katamā ñātapariññā? Taṇhaṃ <span class='var' id='note468' title='pajānāti (s1-3) parijānāti (mr)'>jānāti</span> “ayaṃ rūpataṇhā, ayaṃ saddataṇhā, ayaṃ gandhataṇhā, ayaṃ rasataṇhā, ayaṃ phoṭṭhabbataṇhā, ayaṃ dhammataṇhā”ti <span class='var' id='note469' title='pajānāti (si, s1-3)'>jānāti</span> passati—ayaṃ ñātapariññā.</p>
<p><a class='sc' id='52'></a> <a class='ms' id='p_25Cn_650'></a>Katamā tīraṇapariññā? Evaṃ ñātaṃ katvā taṇhaṃ tīreti aniccato dukkhato rogato gaṇḍato … pe … nissaraṇato tīreti—ayaṃ tīraṇapariññā.</p>
<p><a class='sc' id='53'></a><a class='ms' id='p_25Cn_651'></a>Katamā pahānapariññā? Evaṃ tīrayitvā taṇhaṃ pajahati vinodeti byantīkaroti anabhāvaṃ gameti. Vuttañhetaṃ bhagavatā—“ yo, bhikkhave, taṇhāya chandarāgo taṃ pajahatha. Evaṃ sā taṇhā pahīnā bhavissati ucchinnamūlā tālāvatthukatā <span class='var' id='note472' title='anabhāvakatā (bj) | anabhāvaṃgatā (si, s1-3)'>anabhāvaṃkatā</span> āyatiṃ anuppādadhammā”. Ayaṃ pahānapariññā. <strong>Taṇhaṃ pariññāyā</strong>ti taṇhaṃ imāhi tīhi pariññāhi parijānitvā. <strong>Anāsavā</strong>ti cattāro āsavā—kāmāsavo, bhavāsavo, diṭṭhāsavo, avijjāsavo. Yesaṃ ime āsavā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā, te vuccanti anāsavā arahanto khīṇāsavā—taṇhaṃ pariññāya anāsavā.</p>
<p><a class='sc' id='54'></a><a class='ms' id='p_25Cn_652'></a><strong>Te ve narā oghatiṇṇāti brūmī</strong>ti ye taṇhaṃ pariññāya anāsavā, te kāmoghaṃ tiṇṇā bhavoghaṃ tiṇṇā diṭṭhoghaṃ tiṇṇā avijjoghaṃ tiṇṇā sabbasaṃsārapathaṃ tiṇṇā uttiṇṇā nitthiṇṇā atikkantā samatikkantā vītivattāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—taṇhaṃ pariññāya anāsavāse te ve narā oghatiṇṇāti brūmi. Tenāha bhagavā—</p>
<blockquote class='gatha'>
<p><a class='sc' id='55'></a><a class='ms' id='p_25Cn_653'></a>“Nāhaṃ sabbe samaṇabrāhmaṇāse, <span class='speaker'>(nandāti bhagavā)</span><br>
Jātijarāya nivutāti brūmi;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.</p>
<p><a class='sc' id='56'></a><a class='ms' id='p_25Cn_654'></a>Anekarūpampi pahāya sabbaṃ,<br>
Taṇhaṃ pariññāya anāsavāse;<br>
Te ve narā oghatiṇṇāti brūmī”ti.</p>
<p><a class='sc' id='57'></a> <a class='ms' id='p_25Cn_655'></a><a class='msdiv' id='msdiv52'></a><strong>Etābhinandāmi vaco mahesino,</strong><br>
<strong>Sukittitaṃ gotamanūpadhīkaṃ;</strong><br>
<strong>Ye sīdha diṭṭhaṃ va sutaṃ mutaṃ vā,</strong><br>
<strong>Sīlabbataṃ vāpi pahāya sabbaṃ.</strong></p>
<p><a class='sc' id='58'></a><a class='ms' id='p_25Cn_656'></a><strong>Anekarūpampi pahāya sabbaṃ,</strong><br>
<strong>Taṇhaṃ pariññāya anāsavāse;</strong><br>
<strong>Ahampi te oghatiṇṇāti brūmi.</strong> (7)</p>
</blockquote>
<p><a class='sc' id='59'></a><a class='ms' id='p_25Cn_657'></a><strong>Etābhinandāmi vaco mahesino</strong>ti. <strong>Etan</strong>ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmi. <strong>Mahesino</strong>ti kiṃ <span class='var' id='note474' title='mahesinoti mehesī (s1-3)'>mahesi</span> bhagavā? Mahantaṃ sīlakkhandhaṃ esī gavesī pariyesīti mahesi … pe … kahaṃ narāsabhoti mahesīti—etābhinandāmi vaco mahesino.</p>
<p><a class='sc' id='60'></a><a class='ms' id='p_25Cn_658'></a><strong>Sukittitaṃ gotamanūpadhīkan</strong>ti. <strong>Sukittitan</strong>ti sukittitaṃ <span class='var' id='note475' title='svācikkhitaṃ (bj, mr)'>suācikkhitaṃ</span> sudesitaṃ supaññapitaṃ supaṭṭhapitaṃ suvivaṭaṃ suvibhattaṃ suuttānīkataṃ supakāsitaṃ. <strong>Gotamanūpadhīkan</strong>ti upadhī vuccanti kilesā ca khandhā ca abhisaṅkhārā ca. Upadhippahānaṃ upadhivūpasamaṃ <span class='var' id='note476' title='upadhipaṭinissaggaṃ (bj) | upadhipaṭinissaggo (s1-3)'>upadhinissaggaṃ</span> <span class='var' id='note477' title='upadhipaṭippassaddhiṃ (bj) | upadhipaṭipassaddhi (s1) | upadhipaṭippassaddhi (s2, s3)'>upadhipaṭippassaddhaṃ</span> amataṃ nibbānanti— sukittitaṃ gotamanūpadhīkaṃ.</p>
<p><a class='sc' id='61'></a><a class='ms' id='p_25Cn_659'></a><strong>Ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabban</strong>ti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṃ gametvā. Ye sabbā sutasuddhiyo … pe … ye sabbā mutasuddhiyo … ye sabbā diṭṭhasutamutasuddhiyo … ye sabbā sīlasuddhiyo … ye sabbā vatasuddhiyo … ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṃ gametvāti—ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabbaṃ.</p>
<p><a class='sc' id='62'></a><a class='ms' id='p_25Cn_660'></a><strong>Anekarūpampi pahāya sabban</strong>ti anekavidhakotūhalamaṅgalena suddhiṃ visuddhiṃ parisuddhiṃ muttiṃ vimuttiṃ parimuttiṃ pahāya jahitvā pajahitvā vinodetvā byantīkaritvā anabhāvaṃ gametvāti—anekarūpampi pahāya sabbaṃ.</p>
<p><a class='sc' id='63'></a><a class='ms' id='p_25Cn_661'></a><strong>Taṇhaṃ pariññāya anāsavāse, ahampi te oghatiṇṇāti brūmī</strong>ti. <strong>Taṇhā</strong>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <strong>Taṇhaṃ pariññāyā</strong>ti taṇhaṃ tīhi pariññāhi parijānitvā—ñātapariññāya, <span class='var' id='note479' title='tiraṇapariññāya (s1, s2)'>tīraṇapariññāya</span>, pahānapariññāya. Katamā ñātapariññā? Taṇhaṃ jānāti—ayaṃ rūpataṇhā, ayaṃ saddataṇhā, ayaṃ gandhataṇhā, ayaṃ rasataṇhā, ayaṃ phoṭṭhabbataṇhā, ayaṃ dhammataṇhāti jānāti passati—ayaṃ ñātapariññā.</p>
<p><a class='sc' id='64'></a><a class='ms' id='p_25Cn_662'></a>Katamā tīraṇapariññā? Evaṃ ñātaṃ katvā taṇhaṃ <span class='var' id='note480' title='tireti (s1, s2)'>tīreti</span> aniccato dukkhato rogato gaṇḍato sallato aghato ābādhato parato palokato ītito upaddavato bhayato upasaggato calato pabhaṅguto addhuvato atāṇato aleṇato asaraṇato asaraṇībhūtato rittato tucchato suññato anattato ādīnavato vipariṇāmadhammato asārakato aghamūlato vadhakato vibhavato sāsavato saṅkhatato mārāmisato jātidhammato jarādhammato byādhidhammato maraṇadhammato sokaparidevadukkhadomanassupāyāsadhammato saṃkilesadhammato samudayato atthaṅgamato assādato ādīnavato nissaraṇato tīreti—ayaṃ tīraṇapariññā.</p>
<p><a class='sc' id='65'></a><a class='ms' id='p_25Cn_663'></a>Katamā pahānapariññā? Evaṃ tīrayitvā taṇhaṃ pajahati vinodeti byantīkaroti anabhāvaṃ gameti—ayaṃ pahānapariññā.</p>
<p><a class='sc' id='66'></a><a class='ms' id='p_25Cn_664'></a><strong>Taṇhaṃ pariññāyā</strong>ti taṇhaṃ imāhi tīhi pariññāhi parijānitvā. <strong>Anāsavā</strong>ti cattāro āsavā—kāmāsavo, bhavāsavo, diṭṭhāsavo, avijjāsavo. Yesaṃ ime āsavā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā, te vuccanti anāsavā arahanto khīṇāsavā. <strong>Taṇhaṃ pariññāya anāsavāse, ahampi te oghatiṇṇā</strong>ti. <strong>Brūmī</strong>ti ye taṇhaṃ pariññāya anāsavā, ahampi te kāmoghaṃ tiṇṇā bhavoghaṃ tiṇṇā diṭṭhoghaṃ tiṇṇā avijjoghaṃ tiṇṇā sabbasaṃsārapathaṃ tiṇṇā uttiṇṇā nitthiṇṇā atikkantā samatikkantā vītivattāti brūmi vadāmīti—taṇhaṃ pariññāya anāsavāse, ahampi te oghatiṇṇāti brūmi. Tenāha so brāhmaṇo—</p>
<blockquote class='gatha'>
<p><a class='sc' id='67'></a><a class='ms' id='p_25Cn_665'></a>“Etābhinandāmi vaco mahesino,<br>
Sukittitaṃ gotamanūpadhīkaṃ;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.</p>
<p><a class='sc' id='68'></a><a class='ms' id='p_25Cn_666'></a>Anekarūpampi pahāya sabbaṃ,<br>
Taṇhaṃ pariññāya anāsavāse;<br>
Ahampi te oghatiṇṇāti brūmī”ti.</p>
</blockquote>
<p class='endsutta'><a class='ms' id='p_25Cn_667'></a>Nandamāṇavapucchāniddeso sattamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

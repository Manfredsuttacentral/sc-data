<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd4' lang='pli'>
<header>
<ul>
<li class='division'>Cūḷaniddesa</li>
<li>Pārāyanavaggagāthā</li>
</ul>
<h1>4. Pārāyanānugītigāthā</h1>
</header>
<blockquote class='gatha'>
<p><a class='sc' id='1'></a> <a class='pts' id='pts49'></a><a class='ms' id='p_25Cn_175'></a><a class='msdiv' id='msdiv156'></a>“Pārāyanamanugāyissaṃ, <span class='speaker'>(iccāyasmā piṅgiyo)</span><br>
Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe. (1)</p>
<p><a class='sc' id='2'></a><a class='ms' id='p_25Cn_176'></a><a class='msdiv' id='msdiv157'></a>Pahīnamalamohassa,<br>
mānamakkhappahāyino;<br>
Handāhaṃ kittayissāmi,<br>
giraṃ vaṇṇūpasañhitaṃ. (2)</p>
<p><a class='sc' id='3'></a><a class='pts' id='pts50'></a><a class='ms' id='p_25Cn_177'></a><a class='msdiv' id='msdiv158'></a>Tamonudo buddho samantacakkhu,<br>
Lokantagū sabbabhavātivatto;<br>
Anāsavo sabbadukkhappahīno,<br>
Saccavhayo brahme upāsito me. (3)</p>
<p><a class='sc' id='4'></a><a class='ms' id='p_25Cn_178'></a><a class='msdiv' id='msdiv159'></a>Dijo yathā kubbanakaṃ pahāya,<br>
Bahupphalaṃ kānanamāvaseyya;<br>
Evampahaṃ appadasse pahāya,<br>
Mahodadhiṃ haṃsoriva ajjhapatto. (4)</p>
<p><a class='sc' id='5'></a><a class='ms' id='p_25Cn_179'></a><a class='msdiv' id='msdiv160'></a>Yeme pubbe viyākaṃsu,<br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ. (5)</p>
<p><a class='sc' id='6'></a><a class='pts' id='pts51'></a><a class='ms' id='p_25Cn_180'></a><a class='msdiv' id='msdiv161'></a>Eko tamonudāsino,<br>
jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso. (6)</p>
<p><a class='sc' id='7'></a><a class='ms' id='p_25Cn_181'></a><a class='msdiv' id='msdiv162'></a>Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (7)</p>
<p><a class='sc' id='8'></a><a class='ms' id='p_25Cn_182'></a><a class='msdiv' id='msdiv163'></a>“Kiṃ nu tamhā vippavasasi,<br>
muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā. (8)</p>
<p><a class='sc' id='9'></a><a class='ms' id='p_25Cn_183'></a><a class='msdiv' id='msdiv164'></a>Yo te dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (9)</p>
<p><a class='sc' id='10'></a><a class='ms' id='p_25Cn_184'></a><a class='msdiv' id='msdiv165'></a>“Nāhaṃ tamhā vippavasāmi,<br>
Muhuttamapi brāhmaṇa;<br>
Gotamā bhūripaññāṇā,<br>
Gotamā bhūrimedhasā. (10)</p>
<p><a class='sc' id='11'></a><a class='pts' id='pts53'></a><a class='ms' id='p_25Cn_185'></a><a class='msdiv' id='msdiv166'></a>Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci. (11)</p>
<p><a class='sc' id='12'></a><a class='ms' id='p_25Cn_186'></a><a class='msdiv' id='msdiv167'></a>Passāmi naṃ manasā cakkhunāva,<br>
Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsaṃ. (12)</p>
<p><a class='sc' id='13'></a><a class='ms' id='p_25Cn_187'></a><a class='msdiv' id='msdiv168'></a>Saddhā ca pīti ca mano sati ca,<br>
Nāpentime gotamasāsanamhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmi. (13)</p>
<p><a class='sc' id='14'></a><a class='pts' id='pts54'></a><a class='ms' id='p_25Cn_188'></a><a class='msdiv' id='msdiv169'></a>Jiṇṇassa me dubbalathāmakassa,<br>
Teneva kāyo na paleti tattha;<br>
<span class='var' id='note78' title='saṃkappayattāya (bj, pts1)'>Saṅkappayantāya</span> vajāmi niccaṃ,<br>
Mano hi me brāhmaṇa tena yutto. (14)</p>
<p><a class='sc' id='15'></a><a class='ms' id='p_25Cn_189'></a><a class='msdiv' id='msdiv170'></a>Paṅke sayāno pariphandamāno,<br>
Dīpā dīpaṃ upallaviṃ;<br>
Athaddasāsiṃ sambuddhaṃ,<br>
Oghatiṇṇamanāsavaṃ”. (15)</p>
<p><a class='sc' id='16'></a><a class='ms' id='p_25Cn_190'></a><a class='msdiv' id='msdiv171'></a>“Yathā ahū vakkali muttasaddho,<br>
Bhadrāvudho āḷavigotamo ca;<br>
Evameva tvampi pamuñcassu saddhaṃ,<br>
Gamissasi tvaṃ piṅgiya <span class='var' id='note79' title='maccudheyya pāraṃ (si, pts1)'>maccudheyyassa pāraṃ</span>”. (16)</p>
<p><a class='sc' id='17'></a><a class='pts' id='pts55'></a><a class='ms' id='p_25Cn_191'></a><a class='msdiv' id='msdiv172'></a>“Esa bhiyyo pasīdāmi,<br>
Sutvāna munino vaco;<br>
<span class='var' id='note80' title='vivattacchaddo (bj) | vivaṭacchado (s1-3, pts1)'>Vivaṭṭacchado</span> sambuddho,<br>
Akhilo paṭibhānavā. (17)</p>
<p><a class='sc' id='18'></a><a class='ms' id='p_25Cn_192'></a><a class='msdiv' id='msdiv173'></a>Adhideve abhiññāya,<br>
Sabbaṃ vedi paroparaṃ;<br>
Pañhānantakaro satthā,<br>
Kaṅkhīnaṃ paṭijānataṃ. (18)</p>
<p><a class='sc' id='19'></a><a class='pts' id='pts56'></a><a class='ms' id='p_25Cn_193'></a><a class='msdiv' id='msdiv174'></a>Asaṃhīraṃ asaṃkuppaṃ,<br>
Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhimuttacittan”<span class='var' id='note81' title='ajitamāṇavapucchāya paṭṭhāya yāvapārāyanānugītigāthāpariyosānā s1-3 potthakesu'>ti</span>. (19)</p>
</blockquote>
<p class='endsection'><a class='ms' id='p_25Cn_194'></a>Pārāyanānugītigāthā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

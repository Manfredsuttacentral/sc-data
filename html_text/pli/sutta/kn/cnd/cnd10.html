<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd10' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>10. Upasīvamāṇavapucchāniddesa</h1>
</header>
<blockquote class='gatha'>
<p><a class='sc' id='1'></a> <a class='ms' id='p_25Cn_543'></a><a class='msdiv' id='msdiv38'></a><strong>Eko ahaṃ sakka mahantamoghaṃ, <span class='speaker'>(iccāyasmā upasīvo)</span></strong><br>
<strong>Anissito no visahāmi tārituṃ;</strong><br>
<strong><span class='var' id='note399' title='āramaṇaṃ (mr)'>Ārammaṇaṃ</span> brūhi samantacakkhu,</strong><br>
<strong>Yaṃ nissito oghamimaṃ tareyyaṃ.</strong> (1)</p>
</blockquote>
<p><a class='sc' id='2'></a><a class='ms' id='p_25Cn_544'></a><strong>Eko ahaṃ sakka mahantamoghan</strong>ti. <strong>Eko</strong>ti puggalo vā me dutiyo natthi, dhammo vā me dutiyo natthi, yaṃ vā puggalaṃ nissāya dhammaṃ vā nissāya mahantaṃ kāmoghaṃ bhavoghaṃ diṭṭhoghaṃ avijjoghaṃ tareyyaṃ uttareyyaṃ patareyyaṃ samatikkameyyaṃ vītivatteyyanti. <strong>Sakkā</strong>ti sakko. Bhagavā sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṃ—saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ satipaṭṭhānadhanaṃ … pe … nibbānadhanaṃ. Imehi anekehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū achambhī anutrāsī apalāyī pahīnabhayabheravo vigatalomahaṃsotipi sakkoti—eko ahaṃ sakka mahantamoghaṃ.</p>
<p><a class='sc' id='3'></a><a class='ms' id='p_25Cn_545'></a><strong>Iccāyasmā upasīvo</strong>ti. <strong>Iccā</strong>ti padasandhi … pe …. <strong>Āyasmā</strong>ti piyavacanaṃ … pe …. <strong>Upasīvo</strong>ti tassa brāhmaṇassa nāmaṃ … pe … abhilāpoti—iccāyasmā upasīvo.</p>
<p><a class='sc' id='4'></a><a class='ms' id='p_25Cn_546'></a><strong>Anissito no visahāmi tāritun</strong>ti. <strong>Anissito</strong>ti puggalaṃ vā anissito dhammaṃ vā anissito no visahāmi na ussahāmi na sakkomi na paṭibalo mahantaṃ kāmoghaṃ bhavoghaṃ diṭṭhoghaṃ avijjoghaṃ tarituṃ uttarituṃ patarituṃ samatikkamituṃ vītivattitunti—anissito no visahāmi tārituṃ.</p>
<p><a class='sc' id='5'></a><a class='ms' id='p_25Cn_547'></a><strong>Ārammaṇaṃ brūhi samantacakkhū</strong>ti <span class='var' id='note400' title='ārammaṇanti ālambanaṃ (bj) | ārammaṇaṃ brūhīti ārammaṇaṃ ālambaṇaṃ (s1-3)'>ārammaṇaṃ ālambaṇaṃ</span> nissayaṃ upanissayaṃ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <strong>Samantacakkhū</strong>ti samantacakkhu vuccati sabbaññutañāṇaṃ. Bhagavā tena sabbaññutañāṇena upeto samupeto upāgato <span class='var' id='note401' title='samupagato (bj)'>samupāgato</span> upapanno <span class='var' id='note402' title='sampanno (bj)'>samupapanno</span> samannāgato.</p>
<blockquote class='gatha'>
<p><a class='sc' id='6'></a> <a class='ms' id='p_25Cn_548'></a>Na tassa adiṭṭhamidhatthi kiñci,<br>
Atho aviññātamajānitabbaṃ;<br>
Sabbaṃ abhiññāsi yadatthi neyyaṃ,<br>
Tathāgato tena samantacakkhūti.</p>
</blockquote>
<p><a class='sc' id='7'></a><a class='ms' id='p_25Cn_549'></a>Ārammaṇaṃ brūhi samantacakkhu.</p>
<p><a class='sc' id='8'></a><a class='ms' id='p_25Cn_550'></a><strong>Yaṃ nissito oghamimaṃ tareyyan</strong>ti. <strong>Yaṃ nissito</strong>ti yaṃ puggalaṃ vā nissito dhammaṃ vā nissito mahantaṃ kāmoghaṃ bhavoghaṃ diṭṭhoghaṃ avijjoghaṃ tareyyaṃ uttareyyaṃ patareyyaṃ samatikkameyyaṃ vītivatteyyanti—yaṃ nissito oghamimaṃ tareyyaṃ. Tenāha so brāhmaṇo—</p>
<blockquote class='gatha'>
<p><a class='sc' id='9'></a><a class='ms' id='p_25Cn_551'></a>“Eko ahaṃ sakka mahantamoghaṃ, <span class='speaker'>(iccāyasmā upasīvo)</span><br>
Anissito no visahāmi tārituṃ;<br>
Ārammaṇaṃ brūhi samantacakkhu,<br>
Yaṃ nissito oghamimaṃ tareyyan”ti.</p>
<p><a class='sc' id='10'></a> <a class='ms' id='p_25Cn_552'></a><a class='msdiv' id='msdiv39'></a><strong>Ākiñcaññaṃ pekkhamāno satimā, <span class='speaker'>(upasīvāti bhagavā)</span></strong><br>
<strong>Natthīti nissāya tarassu oghaṃ;</strong><br>
<strong>Kāme pahāya virato kathāhi,</strong><br>
<strong>Taṇhakkhayaṃ <span class='var' id='note405' title='rattamahābhipassa (s1-3)'>nattamahābhipassa</span>.</strong> (2)</p>
</blockquote>
<p><a class='sc' id='11'></a><a class='ms' id='p_25Cn_553'></a><strong>Ākiñcaññaṃ pekkhamāno satimā</strong>ti so brāhmaṇo pakatiyā <span class='var' id='note406' title='... samāpattilābhī santaṃyeva (bj)'>ākiñcaññāyatanasamāpattiṃ lābhīyeva</span> nissayaṃ na jānāti—“ayaṃ me nissayo”ti. Tassa bhagavā nissayañca ācikkhati uttariñca niyyānapathaṃ. Ākiñcaññāyatanasamāpattiṃ sato samāpajjitvā tato vuṭṭhahitvā tattha jāte cittacetasike dhamme aniccato pekkhamāno, dukkhato … pe … rogato … gaṇḍato … sallato … aghato … ābādhato … parato … palokato … ītito … upaddavato … bhayato … upasaggato … calato … pabhaṅguto … addhuvato … atāṇato … aleṇato … asaraṇato … asaraṇībhūtato … rittato … tucchato … suññato … anattato … ādīnavato … vipariṇāmadhammato … asārakato … aghamūlato … bhavato … vibhavato … sāsavato … saṅkhatato … mārāmisato … jātidhammato … jarādhammato … byādhidhammato … maraṇadhammato … sokaparidevadukkhadomanassupāyāsadhammato … samudayadhammato … atthaṅgamato … assādato … ādīnavato … nissaraṇato pekkhamāno dakkhamāno olokayamāno nijjhāyamāno upaparikkhamāno.</p>
<p><a class='sc' id='12'></a><a class='ms' id='p_25Cn_554'></a><strong>Satimā</strong>ti yā sati anussati paṭissati … pe … sammāsati—ayaṃ vuccati sati. Imāya satiyā upeto hoti … pe … samannāgato, so vuccati satimāti—ākiñcaññaṃ pekkhamāno satimā.</p>
<p><a class='sc' id='13'></a><a class='ms' id='p_25Cn_555'></a><strong>Upasīvāti bhagavā</strong>ti. <strong>Upasīvā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—upasīvāti bhagavā.</p>
<p><a class='sc' id='14'></a><a class='ms' id='p_25Cn_556'></a><strong>Natthīti nissāya tarassu oghan</strong>ti natthi kiñcīti ākiñcaññāyatanasamāpatti. Kiṃkāraṇā natthi kiñcīti ākiñcaññāyatanasamāpatti? Viññāṇañcāyatanasamāpattiṃ sato samāpajjitvā tato vuṭṭhahitvā taññeva viññāṇaṃ abhāveti, <span class='var' id='note407' title='vyabhāveti (bj)'>vibhāveti</span>, antaradhāpeti, natthi kiñcīti passati. Taṃkāraṇā natthi kiñcīti ākiñcaññāyatanasamāpattiṃ <span class='var' id='note408' title='taṃ nissāya (bj, s1-3)'>nissāya</span> upanissāya <span class='var' id='note409' title='ālambanaṃ (bj) | ārammaṇaṃ ālambaṇaṃ (s1-3)'>ālambaṇaṃ</span> karitvā kāmoghaṃ bhavoghaṃ diṭṭhoghaṃ avijjoghaṃ tarassu uttarassu patarassu samatikkamassu vītivattassūti—natthīti nissāya tarassu oghaṃ.</p>
<p><a class='sc' id='15'></a><a class='ms' id='p_25Cn_557'></a><strong>Kāme pahāya virato kathāhī</strong>ti. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Kāme pahāyā</strong>ti vatthukāme parijānitvā kilesakāme pahāya pajahitvā vinodetvā byantīkaritvā anabhāvaṃ gametvāti—kāme pahāya. <strong>Virato kathāhī</strong>ti kathaṃkathā vuccati vicikicchā. Dukkhe kaṅkhā … pe … chambhitattaṃ cittassa manovilekho kathaṃkathāya ārato virato paṭivirato nikkhanto nissaṭo <span class='var' id='note410' title='vippayutto (bj)'>vippamutto</span> visaññutto vimariyādikatena cetasā viharatīti—evampi virato kathāhi … pe … atha vā dvattiṃsāya tiracchānakathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti evampi virato kathāhīti—kāme pahāya virato kathāhi.</p>
<p><a class='sc' id='16'></a><a class='ms' id='p_25Cn_558'></a><strong>Taṇhakkhayaṃ nattamahābhipassā</strong><span class='var' id='note411' title='rattamahābhipassāti (s1-3)'>ti</span>. <strong>Taṇhā</strong>ti rūpataṇhā … pe … dhammataṇhā. <strong>Nattaṃ</strong> <span class='var' id='note412' title='rattanti ratti (s1-3)'>vuccati ratti</span>. <strong>Aho</strong>ti divaso. Rattiñca divā ca taṇhakkhayaṃ rāgakkhayaṃ dosakkhayaṃ mohakkhayaṃ gatikkhayaṃ upapattikkhayaṃ paṭisandhikkhayaṃ bhavakkhayaṃ saṃsārakkhayaṃ vaṭṭakkhayaṃ passa abhipassa dakkha olokaya nijjhāya upaparikkhāti— taṇhakkhayaṃ nattamahābhipassa. Tenāha bhagavā—</p>
<blockquote class='gatha'>
<p><a class='sc' id='17'></a><a class='ms' id='p_25Cn_559'></a>“Ākiñcaññaṃ pekkhamāno satimā, <span class='speaker'>(upasīvāti bhagavā)</span><br>
Natthīti nissāya tarassu oghaṃ;<br>
Kāme pahāya virato kathāhi,<br>
Taṇhakkhayaṃ nattamahābhipassā”ti.</p>
<p><a class='sc' id='18'></a> <a class='ms' id='p_25Cn_560'></a><a class='msdiv' id='msdiv40'></a><strong>Sabbesu kāmesu yo vītarāgo, <span class='speaker'>(iccāyasmā upasīvo)</span></strong><br>
<strong>Ākiñcaññaṃ nissito hitvā maññaṃ;</strong><br>
<strong>Saññāvimokkhe <span class='var' id='note414' title='parame vimutto (^snp5.7#669 [Upasīvamāṇavapucchā])'>paramedhimutto</span>,</strong><br>
<strong>Tiṭṭhe nu so tattha anānuyāyī.</strong> (3)</p>
</blockquote>
<p><a class='sc' id='19'></a><a class='ms' id='p_25Cn_561'></a><strong>Sabbesu kāmesu yo vītarāgo</strong>ti. <strong>Sabbesū</strong>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ sabbesūti. <strong>Kāmesū</strong>ti <strong>kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. Sabbesu kāmesu yo vītarāgoti. Sabbesu kāmesu yo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo vikkhambhanatoti—sabbesu kāmesu yo vītarāgo.</p>
<p><a class='sc' id='20'></a><a class='ms' id='p_25Cn_562'></a><strong>Iccāyasmā upasīvo</strong>ti. <strong>Iccā</strong>ti padasandhi … pe …. <strong>Āyasmā</strong>ti piyavacanaṃ … pe …. <strong>Upasīvo</strong>ti tassa brāhmaṇassa nāmaṃ … pe … abhilāpoti—iccāyasmā upasīvo.</p>
<p><a class='sc' id='21'></a><a class='ms' id='p_25Cn_563'></a><strong>Ākiñcaññaṃ nissito hitvā maññan</strong>ti. Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṃ nissito <span class='var' id='note415' title='assito allīno (bj)'>allīno</span> upagato samupagato ajjhosito adhimuttoti—ākiñcaññaṃ nissito hitvā maññaṃ.</p>
<p><a class='sc' id='22'></a><a class='ms' id='p_25Cn_564'></a><strong>Saññāvimokkhe paramedhimutto</strong>ti saññāvimokkhā vuccanti satta saññāsamāpattiyo. <span class='var' id='note416' title='yāvatā saññāsamāpattī tāsaṃ (bj)'>Tāsaṃ saññāsamāpattīnaṃ</span> <span class='var' id='note417' title='... vimokkhā (s1-3, mr)'>ākiñcaññāyatanasamāpattivimokkho</span> aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto taccarito tabbahulo taggaruko tanninno tappoṇo tappabbhāro tadadhimutto tadadhipateyyoti— saññāvimokkhe paramedhimutto.</p>
<p><a class='sc' id='23'></a><a class='ms' id='p_25Cn_565'></a><strong>Tiṭṭhe nu so tattha anānuyāyī</strong>ti. <strong>Tiṭṭhe nū</strong>ti saṃsayapucchā vimatipucchā dveḷhakapucchā anekaṃsapucchā, “evaṃ nu kho, nanu kho, kiṃ nu kho, kathaṃ nu kho”ti—tiṭṭhe nu. <strong>Tatthā</strong>ti ākiñcaññāyatane. <strong>Anānuyāyī</strong>ti anānuyāyī <span class='var' id='note418' title='avedhamāno (s1-3)'>aviccamāno</span> avigacchamāno anantaradhāyamāno aparihāyamāno … pe …. Atha vā arajjamāno adussamāno amuyhamāno akilissamānoti—tiṭṭhe nu so tattha anānuyāyī. Tenāha so brāhmaṇo—</p>
<blockquote class='gatha'>
<p><a class='sc' id='24'></a><a class='ms' id='p_25Cn_566'></a>“Sabbesu kāmesu yo vītarāgo, <span class='speaker'>(iccāyasmā upasīvo)</span><br>
Ākiñcaññaṃ nissito hitvā maññaṃ;<br>
Saññāvimokkhe paramedhimutto,<br>
Tiṭṭhe nu so tattha anānuyāyī”ti.</p>
<p><a class='sc' id='25'></a> <a class='ms' id='p_25Cn_567'></a><a class='msdiv' id='msdiv41'></a><strong>Sabbesu kāmesu yo vītarāgo, <span class='speaker'>(upasīvāti bhagavā)</span></strong><br>
<strong>Ākiñcaññaṃ nissito hitvā maññaṃ;</strong><br>
<strong>Saññāvimokkhe paramedhimutto,</strong><br>
<strong>Tiṭṭheyya so tattha anānuyāyī.</strong> (4)</p>
</blockquote>
<p><a class='sc' id='26'></a><a class='ms' id='p_25Cn_568'></a><strong>Sabbesu kāmesu yo vītarāgo</strong>ti. <strong>Sabbesū</strong>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ sabbesūti. <strong>Kāmesū</strong>ti <strong>kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Sabbesu kāmesu yo vītarāgo</strong>ti sabbesu kāmesu yo vītarāgo … pe … paṭinissaṭṭharāgo vikkhambhanatoti—sabbesu kāmesu yo vītarāgo.</p>
<p><a class='sc' id='27'></a><a class='ms' id='p_25Cn_569'></a><strong>Upasīvāti bhagavā</strong>ti. <strong>Upasīvā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—upasīvāti bhagavā.</p>
<p><a class='sc' id='28'></a><a class='ms' id='p_25Cn_570'></a><strong>Ākiñcaññaṃ nissito hitvā maññan</strong>ti. Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṃ nissito allīno upagato samupagato ajjhosito adhimuttoti—ākiñcaññaṃ nissito hitvā maññaṃ.</p>
<p><a class='sc' id='29'></a><a class='ms' id='p_25Cn_571'></a><strong>Saññāvimokkhe paramedhimutto</strong>ti saññāvimokkhā vuccanti satta saññāsamāpattiyo. Tāsaṃ saññāsamāpattīnaṃ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto … pe … tadadhipateyyoti—saññāvimokkhe paramedhimutto.</p>
<p><a class='sc' id='30'></a><a class='ms' id='p_25Cn_572'></a><strong>Tiṭṭheyya so tattha anānuyāyī</strong>ti. <strong>Tiṭṭheyyā</strong>ti tiṭṭheyya saṭṭhikappasahassāni. <strong>Tatthā</strong>ti ākiñcaññāyatane. <strong>Anānuyāyī</strong>ti anānuyāyī aviccamāno avigacchamāno anantaradhāyamāno aparihāyamāno. Atha vā arajjamāno adussamāno amuyhamāno akilissamānoti—tiṭṭheyya so tattha anānuyāyī. Tenāha bhagavā—</p>
<blockquote class='gatha'>
<p><a class='sc' id='31'></a><a class='ms' id='p_25Cn_573'></a>“Sabbesu kāmesu yo vītarāgo, <span class='speaker'>(upasīvāti bhagavā)</span><br>
Ākiñcaññaṃ nissito hitvā maññaṃ;<br>
Saññāvimokkhe paramedhimutto,<br>
Tiṭṭheyya so tattha anānuyāyī”ti.</p>
<p><a class='sc' id='32'></a> <a class='ms' id='p_25Cn_574'></a><a class='msdiv' id='msdiv42'></a><strong>Tiṭṭhe ce so tattha anānuyāyī,</strong><br>
<strong>Pūgampi <span class='var' id='note421' title='vassānaṃ (bj, s1-3, mr ^snp5.7#671 [Upasīvamāṇavapucchā])'>vassāni</span> samantacakkhu;</strong><br>
<strong>Tattheva so sītisiyā vimutto,</strong><br>
<strong>Cavetha viññāṇaṃ tathāvidhassa.</strong> (5)</p>
</blockquote>
<p><a class='sc' id='33'></a><a class='ms' id='p_25Cn_575'></a><strong>Tiṭṭhe ce so tattha anānuyāyī</strong>ti sace so tiṭṭheyya saṭṭhikappasahassāni. <strong>Tatthā</strong>ti ākiñcaññāyatane. <strong>Anānuyāyī</strong>ti anānuyāyī aviccamāno avigacchamāno anantaradhāyamāno aparihāyamāno. Atha vā arajjamāno adussamāno amuyhamāno akilissamānoti—tiṭṭhe ce so tattha anānuyāyī.</p>
<p><a class='sc' id='34'></a><a class='ms' id='p_25Cn_576'></a><strong>Pūgampi vassāni samantacakkhū</strong>ti. <strong>Pūgampi vassānī</strong>ti pūgampi vassāni <span class='var' id='note422' title='bahunnaṃ vassānaṃ (s1-3)'>bahūni vassāni</span> bahūni vassasatāni bahūni vassasahassāni bahūni vassasatasahassāni bahūni kappāni bahūni kappasatāni bahūni kappasahassāni bahūni kappasatasahassāni. <strong>Samantacakkhū</strong>ti samantacakkhu vuccati sabbaññutañāṇaṃ … pe … tathāgato tena samantacakkhūti— pūgampi vassāni samantacakkhu.</p>
<p><a class='sc' id='35'></a><a class='ms' id='p_25Cn_577'></a><strong>Tattheva so sītisiyā vimutto, cavetha viññāṇaṃ tathāvidhassā</strong>ti tattheva so sītibhāvamanuppatto nicco dhuvo sassato avipariṇāmadhammo sassatisamaṃ tatheva tiṭṭheyya. Atha vā tassa viññāṇaṃ caveyya ucchijjeyya nasseyya vinasseyya <span class='var' id='note423' title='na bhaveyya (bj, s1-3)'>na bhaveyyāti</span> punabbhavapaṭisandhiviññāṇaṃ nibbatteyya kāmadhātuyā vā rūpadhātuyā vā arūpadhātuyā vāti ākiñcaññāyatanaṃ samāpannassa sassatañca ucchedañca pucchati. Udāhu tattheva anupādisesāya nibbānadhātuyā parinibbāyeyya. Atha vā tassa viññāṇaṃ caveyya puna paṭisandhiviññāṇaṃ nibbatteyya kāmadhātuyā vā rūpadhātuyā vā arūpadhātuyā vāti, ākiñcaññāyatanaṃ upapannassa parinibbānañca paṭisandhiñca pucchati. <strong>Tathāvidhassā</strong>ti tathāvidhassa tādisassa tassaṇṭhitassa tappakārassa tappaṭibhāgassa ākiñcaññāyatanaṃ upapannassāti—tattheva so sītisiyā vimutto, cavetha viññāṇaṃ tathāvidhassa. Tenāha so brāhmaṇo—</p>
<blockquote class='gatha'>
<p><a class='sc' id='36'></a><a class='ms' id='p_25Cn_578'></a>“Tiṭṭhe ce so tattha anānuyāyī,<br>
Pūgampi vassāni samantacakkhu;<br>
Tattheva so sītisiyā vimutto,<br>
Cavetha viññāṇaṃ tathāvidhassā”ti.</p>
<p><a class='sc' id='37'></a> <a class='ms' id='p_25Cn_579'></a><a class='msdiv' id='msdiv43'></a><strong><span class='var' id='note425' title='accī (^snp5.7#672 [Upasīvamāṇavapucchā])'>Acci</span> yathā vātavegena khittā, <span class='speaker'>(upasīvāti bhagavā)</span></strong><br>
<strong>Atthaṃ paleti na upeti saṅkhaṃ;</strong><br>
<strong>Evaṃ munī nāmakāyā vimutto,</strong><br>
<strong>Atthaṃ paleti na upeti saṅkhaṃ.</strong> (6)</p>
</blockquote>
<p><a class='sc' id='38'></a><a class='ms' id='p_25Cn_580'></a><strong>Acci yathā vātavegena khittā</strong>ti acci vuccati jālasikhā. <strong>Vātā</strong>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā <span class='var' id='note427' title='vātā kāḷavātā (bj, mr)'>parittā vātā adhimattā vātā</span> verambhavātā pakkhavātā supaṇṇavātā tālapaṇṇavātā vidhūpanavātā. <strong>Vātavegena khittā</strong>ti vātavegena <span class='var' id='note428' title='khittaṃ (s1-3)'>khittā</span> ukkhittā nunnā paṇunnā khambhitā vikkhambhitāti—acci yathā vātavegena khittā. <strong>Upasīvāti bhagavā</strong>ti. <strong>Upasīvā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—upasīvāti bhagavā.</p>
<p><a class='sc' id='39'></a><a class='ms' id='p_25Cn_581'></a><strong>Atthaṃ paleti na upeti saṅkhan</strong>ti. <strong>Atthaṃ paletī</strong>ti atthaṃ paleti, atthaṃ gameti, atthaṃ gacchati nirujjhati vūpasamati paṭippassambhati. <strong>Na upeti saṅkhan</strong>ti <span class='var' id='note429' title='amukaṃ nāma disaṃ gatoti saṅkhaṃ (s1-3)'>saṅkhaṃ</span> na upeti, uddesaṃ na upeti, gaṇanaṃ na upeti, paṇṇattiṃ na upeti, “puratthimaṃ vā disaṃ gatā, pacchimaṃ vā disaṃ gatā, uttaraṃ vā disaṃ gatā, dakkhiṇaṃ vā disaṃ gatā uddhaṃ vā gatā, adho vā gatā, tiriyaṃ vā gatā, vidisaṃ vā gatā”ti, so hetu natthi, paccayo natthi, kāraṇaṃ natthi, yena saṅkhaṃ gaccheyyāti—atthaṃ paleti na upeti saṅkhaṃ.</p>
<p><a class='sc' id='40'></a><a class='ms' id='p_25Cn_582'></a><strong>Evaṃ munī nāmakāyā vimutto</strong>ti. <strong>Evan</strong>ti opammasampaṭipādanaṃ. <strong>Munī</strong>ti monaṃ vuccati ñāṇaṃ … pe … saṅgajālamaticca so muni. <strong>Nāmakāyā vimutto</strong>ti so muni pakatiyā pubbeva rūpakāyā vimutto. <span class='var' id='note430' title='tadaṅgasamatikkamā (bj) | tadaṅgasamatikkama (s1-3) | tadaṅgaṃ samatikkamma (mr)'>Tadaṅgaṃ samatikkamā</span> vikkhambhanappahānena pahīno. Tassa munino bhavantaṃ āgamma cattāro ariyamaggā paṭiladdhā honti. Catunnaṃ ariyamaggānaṃ paṭiladdhattā nāmakāyo ca rūpakāyo ca pariññātā honti. Nāmakāyassa ca rūpakāyassa ca pariññātattā nāmakāyā ca rūpakāyā ca mutto vimutto suvimutto accantaanupādāvimokkhenāti—evaṃ munī nāmakāyā vimutto.</p>
<p><a class='sc' id='41'></a><a class='ms' id='p_25Cn_583'></a><strong>Atthaṃ paleti na upeti saṅkhan</strong>ti. <strong>Atthaṃ paletī</strong>ti anupādisesāya nibbānadhātuyā parinibbāyati. <strong>Na upeti saṅkhan</strong>ti anupādisesāya nibbānadhātuyā parinibbuto saṅkhaṃ na upeti, uddesaṃ na upeti, gaṇanaṃ na upeti, paṇṇattiṃ na upeti—khattiyoti vā brāhmaṇoti vā vessoti vā suddoti vā gahaṭṭhoti vā pabbajitoti vā devoti vā manussoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṃ natthi yena saṅkhaṃ gaccheyyāti—atthaṃ paleti na upeti saṅkhaṃ. Tenāha bhagavā—</p>
<blockquote class='gatha'>
<p><a class='sc' id='42'></a><a class='ms' id='p_25Cn_584'></a>“Acci yathā vātavegena khittā, <span class='speaker'>(upasīvāti bhagavā)</span><br>
Atthaṃ paleti na upeti saṅkhaṃ;<br>
Evaṃ munī nāmakāyā vimutto,<br>
Atthaṃ paleti na upeti saṅkhan”ti.</p>
<p><a class='sc' id='43'></a> <a class='ms' id='p_25Cn_585'></a><a class='msdiv' id='msdiv44'></a><strong>Atthaṅgato so uda vā so natthi,</strong><br>
<strong>Udāhu ve sassatiyā arogo;</strong><br>
<strong>Taṃ me munī sādhu viyākarohi,</strong><br>
<strong>Tathā hi te vidito esa dhammo.</strong> (7)</p>
</blockquote>
<p><a class='sc' id='44'></a><a class='ms' id='p_25Cn_586'></a><strong>Atthaṅgato so uda vā so natthī</strong>ti so atthaṅgato udāhu natthi so niruddho ucchinno vinaṭṭhoti—atthaṅgato so uda vā so natthi.</p>
<p><a class='sc' id='45'></a><a class='ms' id='p_25Cn_587'></a><strong>Udāhu ve sassatiyā arogo</strong>ti udāhu nicco dhuvo sassato avipariṇāmadhammo sassatisamaṃ tatheva tiṭṭheyyāti—udāhu ve sassatiyā arogo.</p>
<p><a class='sc' id='46'></a><a class='ms' id='p_25Cn_588'></a><strong>Taṃ me munī sādhu viyākarohī</strong>ti. <strong>Tan</strong>ti yaṃ pucchāmi yaṃ yācāmi yaṃ ajjhesāmi yaṃ pasādemi. <strong>Munī</strong>ti monaṃ vuccati ñāṇaṃ … pe … saṅgajālamaticca so muni. <strong>Sādhu viyākarohī</strong>ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—taṃ me munī sādhu viyākarohi.</p>
<p><a class='sc' id='47'></a><a class='ms' id='p_25Cn_589'></a><strong>Tathā hi te vidito esa dhammo</strong>ti tathā hi te vidito tulito tīrito vibhūto vibhāvito esa dhammoti—tathā hi te vidito esa dhammo. Tenāha so brāhmaṇo—</p>
<blockquote class='gatha'>
<p><a class='sc' id='48'></a><a class='ms' id='p_25Cn_590'></a>“Atthaṅgato so uda vā so natthi,<br>
Udāhu ve sassatiyā arogo;<br>
Taṃ me munī sādhu viyākarohi,<br>
Tathā hi te vidito esa dhammo”ti.</p>
<p><a class='sc' id='49'></a> <a class='ms' id='p_25Cn_591'></a><a class='msdiv' id='msdiv45'></a><strong>Atthaṅgatassa na pamāṇamatthi, <span class='speaker'>(upasīvāti bhagavā)</span></strong><br>
<strong>Yena naṃ <span class='var' id='note433' title='vajju (bj, s1-3, pts1)'>vajjuṃ</span> taṃ tassa natthi;</strong><br>
<strong>Sabbesu dhammesu <span class='var' id='note434' title='samohatesu (^snp5.7#674 [Upasīvamāṇavapucchā])'>samūhatesu</span>,</strong><br>
<strong>Samūhatā vādapathāpi sabbe.</strong> (8)</p>
</blockquote>
<p><a class='sc' id='50'></a><a class='ms' id='p_25Cn_592'></a><strong>Atthaṅgatassa na pamāṇamatthī</strong>ti atthaṅgatassa anupādisesāya nibbānadhātuyā parinibbutassa rūpapamāṇaṃ natthi, vedanāpamāṇaṃ natthi, saññāpamāṇaṃ natthi, saṅkhārapamāṇaṃ natthi, viññāṇapamāṇaṃ natthi, na atthi na saṃvijjati nupalabbhati pahīnaṃ samucchinnaṃ vūpasantaṃ paṭippassaddhaṃ abhabbuppattikaṃ ñāṇagginā daḍḍhanti—atthaṅgatassa na pamāṇamatthi. <strong>Upasīvāti bhagavā</strong>ti <strong>upasīvā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—upasīvāti bhagavā.</p>
<p><a class='sc' id='51'></a><a class='ms' id='p_25Cn_593'></a><strong>Yena naṃ vajjuṃ taṃ tassa natthī</strong>ti <span class='var' id='note436' title='yena rāgena (bj, s1-3, mr)'>yena taṃ rāgena</span> vadeyyuṃ, yena dosena vadeyyuṃ, yena mohena vadeyyuṃ, yena mānena vadeyyuṃ, yāya diṭṭhiyā vadeyyuṃ, yena uddhaccena vadeyyuṃ, yāya vicikicchāya vadeyyuṃ, yehi anusayehi vadeyyuṃ—rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā <span class='var' id='note437' title='aniṭṭhāgatoti (mr)'>aniṭṭhaṅgatoti</span> vā thāmagatoti vā, te abhisaṅkhārā pahīnā. Abhisaṅkhārānaṃ pahīnattā gatiyā yena taṃ vadeyyuṃ—nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṃ natthi yena vadeyyuṃ katheyyuṃ bhaṇeyyuṃ dīpeyyuṃ vohareyyunti—yena naṃ vajjuṃ taṃ tassa natthi.</p>
<p><a class='sc' id='52'></a><a class='ms' id='p_25Cn_594'></a><strong>Sabbesu dhammesu samūhatesū</strong>ti sabbesu dhammesu sabbesu khandhesu sabbesu āyatanesu <span class='var' id='note438' title='sabbesu dhātūsu (bj)'>sabbāsu dhātūsu</span> sabbāsu gatīsu sabbāsu upapattīsu sabbāsu paṭisandhīsu sabbesu bhavesu sabbesu saṃsāresu sabbesu vaṭṭesu ūhatesu samūhatesu uddhatesu samuddhatesu uppāṭitesu samuppāṭitesu pahīnesu samucchinnesu vūpasantesu paṭippassaddhesu abhabbuppattikesu ñāṇagginā daḍḍhesūti—sabbesu dhammesu samūhatesu.</p>
<p><a class='sc' id='53'></a><a class='ms' id='p_25Cn_595'></a><strong>Samūhatā vādapathāpi sabbe</strong>ti vādapathā vuccanti kilesā ca khandhā ca abhisaṅkhārā ca. Tassa vādā ca vādapathā ca adhivacanāni ca adhivacanapathā ca nirutti ca niruttipathā ca paññatti ca paññattipathā ca ūhatā samūhatā uddhatā samuddhatā uppāṭitā samuppāṭitā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—samūhatā vādapathāpi sabbe. Tenāha bhagavā—</p>
<blockquote class='gatha'>
<p><a class='sc' id='54'></a><a class='ms' id='p_25Cn_596'></a>“Atthaṅgatassa na pamāṇamatthi, <span class='speaker'>(upasīvāti bhagavā)</span><br>
Yena naṃ vajjuṃ taṃ tassa natthi;<br>
Sabbesu dhammesu samūhatesu,<br>
Samūhatā vādapathāpi sabbe”ti.</p>
</blockquote>
<p><a class='sc' id='55'></a><a class='ms' id='p_25Cn_597'></a>Saha gāthāpariyosānā ye te brāhmaṇena saddhiṃ … pe … pañjaliko namassamāno nisinno hoti—satthā me, bhante bhagavā, sāvakohamasmīti.</p>
<p class='endsutta'><a class='ms' id='p_25Cn_598'></a>Upasīvamāṇavapucchāniddeso chaṭṭho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd17' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>17. Udayamāṇavapucchāniddesa</h1>
</header>
<blockquote class='gatha'>
<p><a class='sc' id='1'></a> <a class='ms' id='p_25Cn_822'></a><a class='msdiv' id='msdiv74'></a><strong>Jhāyiṃ virajamāsīnaṃ, <span class='speaker'>(iccāyasmā udayo)</span></strong><br>
<strong>Katakiccaṃ anāsavaṃ;</strong><br>
<strong>Pāraguṃ sabbadhammānaṃ,</strong><br>
<strong>Atthi pañhena āgamaṃ;</strong><br>
<strong>Aññāvimokkhaṃ pabrūhi</strong>,<br>
<strong>Avijjāya <span class='var' id='note563' title='saṃbrūhi (s1-3)'>pabhedanaṃ</span>.</strong> (1)</p>
</blockquote>
<p><a class='sc' id='2'></a><a class='ms' id='p_25Cn_823'></a><strong>Jhāyiṃ virajamāsīnan</strong>ti. <strong>Jhāyin</strong>ti jhāyī bhagavā. Paṭhamenapi jhānena jhāyī, dutiyenapi jhānena jhāyī, tatiyenapi jhānena jhāyī, catutthenapi jhānena jhāyī, savitakkasavicārenapi jhānena jhāyī, avitakkavicāramattenapi jhānena jhāyī, avitakkaavicārenapi jhānena jhāyī, sappītikenapi jhānena jhāyī, nippītikenapi jhānena jhāyī, sātasahagatenapi jhānena jhāyī, upekkhāsahagatenapi jhānena jhāyī, suññatenapi jhānena jhāyī, animittenapi jhānena jhāyī, appaṇihitenapi jhānena jhāyī, lokiyenapi jhānena jhāyī, lokuttarenapi jhānena jhāyī jhānarato ekattamanuyutto sadatthagarukoti—jhāyiṃ. <strong>Virajan</strong>ti rāgo rajo, doso rajo, moho rajo, kodho rajo, upanāho rajo … pe … sabbākusalābhisaṅkhārā rajā. Te rajā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho arajo virajo nirajo rajāpagato rajavippahīno rajavippayutto sabbarajavītivatto.</p>
<blockquote class='gatha'>
<p><a class='sc' id='3'></a> <a class='ms' id='p_25Cn_824'></a>Rāgo rajo na ca pana reṇu vuccati,<br>
Rāgassetaṃ adhivacanaṃ rajoti;<br>
Etaṃ rajaṃ <span class='var' id='note565' title='vippajahitva (bj, s1-3) | paṭivinoditvā (mr)'>vippajahitvā</span> cakkhumā,<br>
Tasmā jino vigatarajoti vuccati.</p>
<p><a class='sc' id='4'></a><a class='ms' id='p_25Cn_825'></a>Doso rajo na ca pana reṇu vuccati,<br>
Dosassetaṃ adhivacanaṃ rajoti;<br>
Etaṃ rajaṃ vippajahitvā cakkhumā,<br>
Tasmā jino vigatarajoti vuccati.</p>
<p><a class='sc' id='5'></a><a class='ms' id='p_25Cn_826'></a>Moho rajo na ca pana reṇu vuccati,<br>
Mohassetaṃ adhivacanaṃ rajoti;<br>
Etaṃ rajaṃ vippajahitvā cakkhumā,<br>
Tasmā jino vigatarajoti vuccatīti.—</p>
</blockquote>
<p><a class='sc' id='6'></a><a class='ms' id='p_25Cn_827'></a>Virajaṃ … pe …. <strong>Āsīnan</strong>ti nisinno bhagavā pāsāṇake cetiyeti—āsīno.</p>
<blockquote class='gatha'>
<p><a class='sc' id='7'></a> <a class='ms' id='p_25Cn_828'></a><span class='var' id='note567' title='nagarassa (mr)'>Nagassa</span> passe āsīnaṃ,<br>
muniṃ dukkhassa pāraguṃ;<br>
Sāvakā payirupāsanti,<br>
tevijjā maccuhāyinoti.</p>
</blockquote>
<p><a class='sc' id='8'></a><a class='ms' id='p_25Cn_829'></a>Evampi bhagavā āsīno. Atha vā bhagavā sabbossukkapaṭippassaddhattā āsīno vutthavāso ciṇṇacaraṇo … pe … jātimaraṇasaṃsāro natthi tassa punabbhavoti. Evampi bhagavā āsīnoti—jhāyiṃ virajamāsīnaṃ.</p>
<p><a class='sc' id='9'></a><a class='ms' id='p_25Cn_830'></a><strong>Iccāyasmā udayo</strong>ti. <strong>Iccā</strong>ti padasandhi … pe … <strong>āyasmā</strong>ti piyavacanaṃ … pe … <strong>udayo</strong>ti tassa brāhmaṇassa nāmaṃ … pe … abhilāpoti—iccāyasmā udayo.</p>
<p><a class='sc' id='10'></a><a class='ms' id='p_25Cn_831'></a><strong>Katakiccaṃ anāsavan</strong>ti buddhassa bhagavato kiccākiccaṃ karaṇīyākaraṇīyaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Tasmā buddho katakicco.</p>
<blockquote class='gatha'>
<p><a class='sc' id='11'></a> <a class='ms' id='p_25Cn_832'></a><span class='var' id='note569' title='yassa paripatā (s1-3)'>Yassa ca visatā</span> natthi,<br>
chinnasotassa bhikkhuno;<br>
<span class='var' id='note570' title='kiccākiccapahīnassa (bj) | kiccākiccaṃ pahīnassa (s1-3)'>Kiccākiccappahīnassa</span>,<br>
pariḷāho na vijjatīti.</p>
</blockquote>
<p><a class='sc' id='12'></a><a class='ms' id='p_25Cn_833'></a><strong>Katakiccaṃ anāsavan</strong>ti. <strong>Āsavā</strong>ti cattāro āsavā—kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho anāsavoti—katakiccaṃ anāsavaṃ.</p>
<p><a class='sc' id='13'></a><a class='ms' id='p_25Cn_834'></a><strong>Pāraguṃ sabbadhammānan</strong>ti bhagavā <span class='var' id='note572' title='idaṃ padaṃ bj potthake'>sabbadhammānaṃ</span> abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū. Abhiññāpāragū sabbadhammānaṃ, pariññāpāragū sabbadukkhānaṃ, pahānapāragū sabbakilesānaṃ, bhāvanāpāragū catunnaṃ maggānaṃ, sacchikiriyāpāragū nirodhassa, samāpattipāragū sabbasamāpattīnaṃ. So vasippatto pāramippatto ariyasmiṃ sīlasmiṃ; vasippatto pāramippatto ariyasmiṃ samādhismiṃ; vasippatto pāramippatto ariyāya paññāya; vasippatto pāramippatto ariyāya vimuttiyā. So pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. So vuttavāso ciṇṇacaraṇo … pe … jātimaraṇasaṃsāro natthi tassa punabbhavoti—pāraguṃ sabbadhammānaṃ.</p>
<p><a class='sc' id='14'></a><a class='ms' id='p_25Cn_835'></a><strong>Atthi pañhena āgaman</strong>ti <span class='var' id='note573' title='pucchikāmha āgatā (bj) | pañhatthikamhā āgatā (s1-3)'>pañhena atthiko āgatomhi</span>, <span class='var' id='note574' title='pucchitukāmha āgatā (bj) | pañhāpucchakamhā āgatā (s1-3)'>pañhaṃ pucchitukāmo āgatomhi</span>, pañhaṃ sotukāmo āgatomhīti, evampi atthi pañhena āgamaṃ. Atha vā pañhatthikānaṃ pañhaṃ pucchitukāmānaṃ pañhaṃ sotukāmānaṃ āgamanaṃ abhikkamanaṃ upasaṅkamanaṃ payirupāsanaṃ atthīti, evampi atthi pañhena āgamaṃ. Atha vā pañhāgamo tuyhaṃ atthi, tvampi pahu tvamasi alamatto mayā pucchitaṃ kathetuṃ visajjetuṃ, vahassetaṃ bhāranti, evampi atthi pañhena āgamaṃ.</p>
<p><a class='sc' id='15'></a><a class='ms' id='p_25Cn_836'></a><strong>Aññāvimokkhaṃ pabrūhī</strong>ti aññāvimokkho vuccati arahattavimokkho. Arahattavimokkhaṃ pabrūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— aññāvimokkhaṃ pabrūhi.</p>
<p><a class='sc' id='16'></a><a class='ms' id='p_25Cn_837'></a><strong>Avijjāya pabhedanan</strong>ti avijjāya bhedanaṃ pabhedanaṃ pahānaṃ <span class='var' id='note575' title='vūpasamo paṭinissaggo (bj, s1-3)'>vūpasamaṃ paṭinissaggaṃ</span> paṭippassaddhaṃ amataṃ nibbānanti—avijjāya pabhedanaṃ. Tenāha so brāhmaṇo—</p>
<blockquote class='gatha'>
<p><a class='sc' id='17'></a><a class='ms' id='p_25Cn_838'></a>“Jhāyiṃ virajamāsīnaṃ, <span class='speaker'>(iccāyasmā udayo)</span><br>
Katakiccaṃ anāsavaṃ;<br>
Pāraguṃ sabbadhammānaṃ,<br>
Atthi pañhena āgamaṃ;<br>
Aññāvimokkhaṃ pabrūhi,<br>
Avijjāya pabhedanan”ti.</p>
<p><a class='sc' id='18'></a> <a class='ms' id='p_25Cn_839'></a><a class='msdiv' id='msdiv75'></a><strong>Pahānaṃ kāmacchandānaṃ, <span class='speaker'>(udayāti bhagavā)</span></strong><br>
<strong>Domanassāna cūbhayaṃ;</strong><br>
<strong><span class='var' id='note577' title='thīnassa (bj, s1-3)'>Thinassa</span> ca panūdanaṃ,</strong><br>
<strong>Kukkuccānaṃ nivāraṇaṃ.</strong> (2)</p>
</blockquote>
<p><a class='sc' id='19'></a><a class='ms' id='p_25Cn_840'></a><strong>Pahānaṃ kāmacchandānan</strong>ti. <strong>Chando</strong>ti yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmamucchā kāmajjhosānaṃ kāmogho kāmayogo kāmupādānaṃ kāmacchandanīvaraṇaṃ. <strong>Pahānaṃ kāmacchandānan</strong>ti kāmacchandānaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—pahānaṃ kāmacchandānaṃ. <strong>Udayāti bhagavā</strong>ti. <strong>Udayā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—udayāti bhagavā.</p>
<p><a class='sc' id='20'></a><a class='ms' id='p_25Cn_841'></a><strong>Domanassāna cūbhayan</strong>ti. <strong>Domanassā</strong><span class='var' id='note578' title='domanassanti (bj)'>ti</span> yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ, cetosamphassajā asātā dukkhā vedanā. <strong>Domanassāna cūbhayan</strong>ti kāmacchandassa ca domanassassa ca ubhinnaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—domanassāna cūbhayaṃ.</p>
<p><a class='sc' id='21'></a><a class='ms' id='p_25Cn_842'></a><strong>Thinassa ca panūdanan</strong>ti. <strong>Thinan</strong>ti yā cittassa <span class='var' id='note579' title='akallatā (bj, s1-3)'>akalyatā</span> akammaññatā olīyanā sallīyanā līnā līyanā līyitattaṃ <span class='var' id='note580' title='thīnaṃ thīyanā (bj, s1-3)'>thinaṃ thiyanā</span> thiyitattaṃ cittassa. <strong>Panūdanan</strong>ti thinassa ca panūdanaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—thinassa ca panūdanaṃ.</p>
<p><a class='sc' id='22'></a><a class='ms' id='p_25Cn_843'></a><strong>Kukkuccānaṃ nivāraṇan</strong>ti. <strong>Kukkuccan</strong>ti hatthakukkuccampi kukkuccaṃ, pādakukkuccampi kukkuccaṃ, hatthapādakukkuccampi kukkuccaṃ. Akappiye kappiyasaññitā, kappiye akappiyasaññitā … pe … avajje vajjasaññitā, vajje avajjasaññitā. Yaṃ evarūpaṃ kukkuccaṃ kukkuccāyanā kukkuccāyitattaṃ cetaso vippaṭisāro manovilekho, idaṃ vuccati kukkuccaṃ. Api ca dvīhi kāraṇehi uppajjati kukkuccaṃ cetaso vippaṭisāro manovilekho—katattā ca akatattā ca. Kathaṃ katattā ca akatattā ca uppajjati kukkuccaṃ cetaso vippaṭisāro manovilekho? “Kataṃ me kāyaduccaritaṃ, akataṃ me kāyasucaritan”ti uppajjati kukkuccaṃ cetaso vippaṭisāro manovilekho. “Kataṃ me vacīduccaritaṃ, akataṃ me vacīsucaritan”ti … pe … “kataṃ me manoduccaritaṃ, akataṃ me manosucaritan”ti … pe … “kato me pāṇātipāto, akatā me pāṇātipātā veramaṇī”ti … pe … “kataṃ me adinnādānaṃ, akatā me adinnādānā veramaṇī”ti … pe … “kato me kāmesumicchācāro, akatā me kāmesumicchācārā veramaṇī”ti … pe … “kato me musāvādo, akatā me musāvādā veramaṇī”ti … pe … “katā me <span class='var' id='note582' title='pisunāvācā (bj) | pisuṇavācā (mr)'>pisuṇā vācā</span>, akatā me pisuṇāya vācāya veramaṇī”ti … pe … “katā me pharusā vācā, akatā me pharusāya vācāya veramaṇī”ti … pe … “kato me samphappalāpo, akatā me samphappalāpā veramaṇī”ti … pe … “katā me abhijjhā, akatā me anabhijjhā”ti … pe … “kato me byāpādo, akato me abyāpādo”ti … pe … “katā me micchādiṭṭhi, akatā me sammādiṭṭhī”ti, uppajjati kukkuccaṃ cetaso vippaṭisāro manovilekho. Evaṃ katattā ca akatattā ca uppajjati kukkuccaṃ cetaso vippaṭisāro manovilekho.</p>
<p><a class='sc' id='23'></a><a class='ms' id='p_25Cn_844'></a>Atha vā “sīlesumhi <span class='var' id='note583' title='na paripūrakārīti (bj, s1) | aparipūrikārīti (s2, s3)'>aparipūrakārī”ti</span> uppajjati kukkuccaṃ cetaso vippaṭisāro manovilekho; “indriyesumhi aguttadvāro”ti … pe … “bhojane amattaññumhī”ti … “jāgariyaṃ ananuyuttomhī”ti … “na satisampajaññena samannāgatomhī”ti … “abhāvitā me cattāro satipaṭṭhānāti, cattāro sammappadhānāti cattāro iddhipādāti, pañcindriyānīti, pañca balānīti, satta bojjhaṅgāti, ariyo aṭṭhaṅgiko maggo”ti … “dukkhaṃ me apariññātaṃ, samudayo me appahīno, maggo me abhāvito, nirodho me asacchikato”ti uppajjati kukkuccaṃ cetaso vippaṭisāro manovilekho.</p>
<p><a class='sc' id='24'></a><a class='ms' id='p_25Cn_845'></a><strong>Kukkuccānaṃ nivāraṇan</strong>ti kukkuccānaṃ āvaraṇaṃ nīvaraṇaṃ pahānaṃ upasamaṃ vūpasamaṃ paṭinissaggaṃ paṭippassaddhiṃ amataṃ nibbānanti—kukkuccānaṃ nivāraṇaṃ. Tenāha bhagavā—</p>
<blockquote class='gatha'>
<p><a class='sc' id='25'></a><a class='ms' id='p_25Cn_846'></a>“Pahānaṃ kāmacchandānaṃ, <span class='speaker'>(udayāti bhagavā)</span><br>
Domanassāna cūbhayaṃ;<br>
Thinassa ca panūdanaṃ,<br>
Kukkuccānaṃ nivāraṇan”ti.</p>
<p><a class='sc' id='26'></a> <a class='ms' id='p_25Cn_847'></a><a class='msdiv' id='msdiv76'></a><strong>Upekkhāsatisaṃsuddhaṃ</strong>,<br>
<strong>dhammatakkapurejavaṃ;</strong><br>
<strong>Aññāvimokkhaṃ <span class='var' id='note585' title='saṃbrūmi (s1-3)'>pabrūmi</span>,</strong><br>
<strong>avijjāya pabhedanaṃ.</strong> (3)</p>
</blockquote>
<p><a class='sc' id='27'></a><a class='ms' id='p_25Cn_848'></a><strong>Upekkhāsatisaṃsuddhan</strong>ti. <strong>Upekkhā</strong>ti yā catutthe jhāne upekkhā upekkhanā ajjhupekkhanā <span class='var' id='note587' title='cittasamatho (bj, s1-3)'>cittasamatā</span> <span class='var' id='note588' title='cittapassaddhatā (bj) | cittapasādatā (s1) | cittappasādatā (s2, s3)'>cittappassaddhatā</span> majjhattatā cittassa. <strong>Satī</strong>ti yā catutthe jhāne upekkhaṃ ārabbha sati anussati … pe … sammāsati. <strong>Upekkhāsatisaṃsuddhan</strong>ti catutthe jhāne upekkhā ca sati ca suddhā honti visuddhā saṃsuddhā parisuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattāti— upekkhāsatisaṃsuddhaṃ.</p>
<p><a class='sc' id='28'></a><a class='ms' id='p_25Cn_849'></a><strong>Dhammatakkapurejavan</strong>ti dhammatakko vuccati sammāsaṅkappo. So ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṃ. Atha vā dhammatakko vuccati sammādiṭṭhi. Sā ādito hoti, purato hoti, <span class='var' id='note589' title='pubbaṅgamā (bj, s1-3)'>pubbaṅgamo</span> hoti aññāvimokkhassāti, evampi dhammatakkapurejavaṃ. Atha vā dhammatakko vuccati catunnaṃ maggānaṃ pubbabhāgavipassanā. Sā ādito hoti, purato hoti, pubbaṅgamo hoti aññāvimokkhassāti—evampi dhammatakkapurejavaṃ.</p>
<p><a class='sc' id='29'></a><a class='ms' id='p_25Cn_850'></a><strong>Aññāvimokkhaṃ pabrūmī</strong>ti aññāvimokkho vuccati arahattavimokkho. Arahattavimokkhaṃ pabrūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti— aññāvimokkhaṃ pabrūmi.</p>
<p><a class='sc' id='30'></a><a class='ms' id='p_25Cn_851'></a><strong>Avijjāya pabhedanan</strong>ti. <strong>Avijjā</strong>ti dukkhe aññāṇaṃ … pe … avijjā moho akusalamūlaṃ. <strong>Pabhedanan</strong><span class='var' id='note590' title='avijjāya pabhedananti (bj, s1-3)'>ti</span> avijjāya pabhedanaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—avijjāya pabhedanaṃ. Tenāha bhagavā—</p>
<blockquote class='gatha'>
<p><a class='sc' id='31'></a><a class='ms' id='p_25Cn_852'></a>“Upekkhāsatisaṃsuddhaṃ,<br>
dhammatakkapurejavaṃ;<br>
Aññāvimokkhaṃ pabrūmi,<br>
avijjāya pabhedanan”ti.</p>
<p><a class='sc' id='32'></a> <a class='ms' id='p_25Cn_853'></a><a class='msdiv' id='msdiv77'></a><strong>Kiṃsu saṃyojano loko,</strong><br>
<strong>kiṃsu tassa vicāraṇaṃ;</strong><br>
<strong>Kissassa vippahānena,</strong><br>
<strong>nibbānaṃ iti vuccati.</strong> (4)</p>
</blockquote>
<p><a class='sc' id='33'></a><a class='ms' id='p_25Cn_854'></a><strong>Kiṃsu saṃyojano loko</strong>ti lokassa saṃyojanaṃ lagganaṃ bandhanaṃ upakkileso. Kena loko yutto payutto āyutto samāyutto laggo laggito palibuddhoti—kiṃsu saṃyojano loko.</p>
<p><a class='sc' id='34'></a><a class='ms' id='p_25Cn_855'></a><strong>Kiṃsu tassa vicāraṇan</strong>ti kiṃsu <span class='var' id='note592' title='kiṃ tassa (bj, s1-3)'>tassa</span> cāraṇaṃ vicāraṇaṃ paṭivicāraṇaṃ. Kena loko carati vicarati paṭivicaratīti—kiṃsu tassa vicāraṇaṃ. <strong>Kissassa vippahānena nibbānaṃ iti vuccatī</strong>ti kissassa vippahānena vūpasamena paṭinissaggena paṭippassaddhiyā nibbānaṃ iti vuccati pavuccati kathīyati bhaṇīyati dīpīyati voharīyatīti—kissassa vippahānena nibbānaṃ iti vuccati. Tenāha so brāhmaṇo—</p>
<blockquote class='gatha'>
<p><a class='sc' id='35'></a><a class='ms' id='p_25Cn_856'></a>“Kiṃsu saṃyojano loko,<br>
kiṃsu tassa vicāraṇaṃ;<br>
Kissassa vippahānena,<br>
nibbānaṃ iti vuccatī”ti.</p>
<p><a class='sc' id='36'></a> <a class='ms' id='p_25Cn_857'></a><a class='msdiv' id='msdiv78'></a><strong>Nandisaṃyojano loko,</strong><br>
<strong>vitakkassa <span class='var' id='note594' title='vicāraṇā (s1-3, pts1, c1)'>vicāraṇaṃ</span>;</strong><br>
<strong>Taṇhāya vippahānena,</strong><br>
<strong>nibbānaṃ iti vuccati.</strong> (5)</p>
</blockquote>
<p><a class='sc' id='37'></a><a class='ms' id='p_25Cn_858'></a><strong>Nandisaṃyojano loko</strong>ti nandī vuccati taṇhā. Yo rāgo sārāgo … pe … abhijjhā lobho akusalamūlaṃ, ayaṃ vuccati nandī. Yā nandī lokassa saṃyojanaṃ lagganaṃ bandhanaṃ upakkileso, imāya nandiyā loko yutto payutto āyutto samāyutto laggo laggito palibuddhoti— nandisaṃyojano loko.</p>
<p><a class='sc' id='38'></a><a class='ms' id='p_25Cn_859'></a><strong>Vitakkassa vicāraṇan</strong>ti. <strong>Vitakkā</strong><span class='var' id='note595' title='vitakkoti (bj)'>ti</span> nava vitakkā—kāmavitakko, byāpādavitakko, vihiṃsāvitakko, ñātivitakko janapadavitakko, <span class='var' id='note596' title='amaravitakko (bj, s1-3)'>amarāvitakko</span>, parānudayatāpaṭisaṃyutto vitakko, lābhasakkārasilokapaṭisaṃyutto vitakko, anavaññattipaṭisaṃyutto vitakko. Ime vuccanti nava vitakkā. Ime nava vitakkā lokassa cāraṇā vicāraṇā paṭivicāraṇā. Imehi navahi vitakkehi loko carati vicarati paṭivicaratīti—vitakkassa vicāraṇaṃ.</p>
<p><a class='sc' id='39'></a><a class='ms' id='p_25Cn_860'></a><strong>Taṇhāya vippahānena nibbānaṃ iti vuccatī</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhāya vippahānena nibbānaṃ iti vuccatī</strong>ti taṇhāya vippahānena vūpasamena paṭinissaggena paṭippassaddhiyā nibbānaṃ iti vuccati pavuccati kathīyati bhaṇīyati dīpīyati voharīyatīti—taṇhāya vippahānena nibbānaṃ iti vuccati. Tenāha bhagavā—</p>
<blockquote class='gatha'>
<p><a class='sc' id='40'></a><a class='ms' id='p_25Cn_861'></a>“Nandisaṃyojano loko,<br>
vitakkassa vicāraṇaṃ;<br>
Taṇhāya vippahānena,<br>
nibbānaṃ iti vuccatī”ti.</p>
<p><a class='sc' id='41'></a> <a class='ms' id='p_25Cn_862'></a><a class='msdiv' id='msdiv79'></a><strong>Kathaṃ satassa carato,</strong><br>
<strong>Viññāṇaṃ uparujjhati;</strong><br>
<strong>Bhagavantaṃ <span class='var' id='note598' title='puṭṭhumāgamhā (bj, s1-3) | puṭṭhumāgamma (^snp5.14#635 [Udayamāṇavapucchā])'>puṭṭhumāgamā</span>,</strong><br>
<strong>Taṃ suṇoma vaco tava.</strong> (6)</p>
</blockquote>
<p><a class='sc' id='42'></a><a class='ms' id='p_25Cn_863'></a><strong>Kathaṃ satassa carato</strong>ti kathaṃ satassa sampajānassa carato <span class='var' id='note599' title='vicarato (bj, s1-3)'>viharato</span> iriyato vattayato pālayato yapayato yāpayatoti—kathaṃ satassa carato.</p>
<p><a class='sc' id='43'></a><a class='ms' id='p_25Cn_864'></a><strong>Viññāṇaṃ uparujjhatī</strong>ti viññāṇaṃ nirujjhati vūpasammati atthaṃ gacchati paṭippassambhatīti— viññāṇaṃ uparujjhati.</p>
<p><a class='sc' id='44'></a><a class='ms' id='p_25Cn_865'></a><strong>Bhagavantaṃ puṭṭhumāgamā</strong>ti buddhaṃ bhagavantaṃ puṭṭhuṃ pucchituṃ yācituṃ ajjhesituṃ pasādetuṃ āgamhā āgatamhā upāgatamhā sampattamhā, “tayā saddhiṃ samāgatamhā”ti—bhagavantaṃ puṭṭhumāgamā.</p>
<p><a class='sc' id='45'></a><a class='ms' id='p_25Cn_866'></a><strong>Taṃ suṇoma vaco tavā</strong>ti. <strong>Tan</strong>ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ suṇoma uggaṇhāma dhārema upadhārema upalakkhemāti—taṃ suṇoma vaco tava. Tenāha so brāhmaṇo—</p>
<blockquote class='gatha'>
<p><a class='sc' id='46'></a><a class='ms' id='p_25Cn_867'></a>“Kathaṃ satassa carato,<br>
viññāṇaṃ uparujjhati;<br>
Bhagavantaṃ puṭṭhumāgamā,<br>
taṃ suṇoma vaco tavā”ti.</p>
<p><a class='sc' id='47'></a> <a class='ms' id='p_25Cn_868'></a><a class='msdiv' id='msdiv80'></a><strong>Ajjhattañca bahiddhā ca,</strong><br>
<strong>vedanaṃ nābhinandato;</strong><br>
<strong>Evaṃ satassa carato,</strong><br>
<strong>viññāṇaṃ uparujjhati.</strong> (7)</p>
</blockquote>
<p><a class='sc' id='48'></a><a class='ms' id='p_25Cn_869'></a><strong>Ajjhattañca bahiddhā ca vedanaṃ nābhinandato</strong>ti ajjhattaṃ vedanāsu vedanānupassī viharanto vedanaṃ nābhinandati nābhivadati <span class='var' id='note601' title='na ajjhosāya tiṭṭhati (bj, s1-3)'>na ajjhoseti</span>, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti; bahiddhā vedanāsu vedanānupassī viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti; ajjhattabahiddhā vedanāsu vedanānupassī viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti.</p>
<p><a class='sc' id='49'></a><a class='ms' id='p_25Cn_870'></a>Ajjhattaṃ samudayadhammānupassī vedanāsu <span class='var' id='note602' title='idaṃ padaṃ s1-3 potthakesu'>vedanānupassī</span> viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti; ajjhattaṃ vayadhammānupassī vedanāsu vedanānupassī viharanto … pe … ajjhattaṃ samudayavayadhammānupassī vedanāsu vedanānupassī viharanto … pe … bahiddhā samudayadhammānupassī vedanāsu vedanānupassī viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti; bahiddhā vayadhammānupassī vedanāsu vedanānupassī viharanto … pe … bahiddhā samudayavayadhammānupassī vedanāsu vedanānupassī viharanto … pe … ajjhattabahiddhā samudayadhammānupassī vedanāsu vedanānupassī viharanto … pe … ajjhattabahiddhā vayadhammānupassī vedanāsu vedanānupassī viharanto … pe … ajjhattabahiddhā samudayavayadhammānupassī vedanāsu vedanānupassī viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti. Imehi dvādasahi ākārehi vedanāsu vedanānupassī viharanto … pe … anabhāvaṃ gameti.</p>
<p><a class='sc' id='50'></a><a class='ms' id='p_25Cn_871'></a>Atha vā vedanaṃ aniccato passanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti. Vedanaṃ dukkhato rogato gaṇḍato sallato aghato ābādhato … pe … nissaraṇato passanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gameti. Imehi <span class='var' id='note603' title='catucattalīsāya (bj) | dvācattāḷīsāya (s1-3)'>cattālīsāya</span> ākārehi vedanāsu vedanānupassī viharanto vedanaṃ nābhinandati nābhivadati na ajjhoseti, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahati vinodeti byantīkaroti anabhāvaṃ gametīti—ajjhattañca bahiddhā ca vedanaṃ nābhinandato.</p>
<p><a class='sc' id='51'></a><a class='ms' id='p_25Cn_872'></a><strong>Evaṃ satassa carato</strong>ti evaṃ satassa sampajānassa carato viharato iriyato vattayato pālayato yapayato yāpayatoti—evaṃ satassa carato.</p>
<p><a class='sc' id='52'></a><a class='ms' id='p_25Cn_873'></a><strong>Viññāṇaṃ uparujjhatī</strong>ti puññābhisaṅkhārasahagataṃ viññāṇaṃ apuññābhisaṅkhārasahagataṃ viññāṇaṃ āneñjābhisaṅkhārasahagataṃ viññāṇaṃ nirujjhati vūpasammati atthaṃ gacchati paṭippassambhatīti—viññāṇaṃ uparujjhati. Tenāha bhagavā—</p>
<blockquote class='gatha'>
<p><a class='sc' id='53'></a><a class='ms' id='p_25Cn_874'></a>“Ajjhattañca bahiddhā ca,<br>
vedanaṃ nābhinandato;<br>
Evaṃ satassa carato,<br>
viññāṇaṃ uparujjhatī”ti.</p>
</blockquote>
<p><a class='sc' id='54'></a><a class='ms' id='p_25Cn_875'></a>Saha gāthāpariyosānā … pe … satthā me, bhante bhagavā, sāvakohamasmīti.</p>
<p class='endsutta'><a class='ms' id='p_25Cn_876'></a>Udayamāṇavapucchāniddeso terasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

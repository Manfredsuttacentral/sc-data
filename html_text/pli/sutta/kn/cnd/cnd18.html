<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd18' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>18. Posālamāṇavapucchāniddesa</h1>
</header>
<blockquote class='gatha'>
<p><a class='sc' id='1'></a> <a class='ms' id='p_25Cn_877'></a><a class='msdiv' id='msdiv81'></a><strong>Yo atītaṃ ādisati, <span class='speaker'>(iccāyasmā posālo)</span></strong><br>
<strong>Anejo chinnasaṃsayo;</strong><br>
<strong><span class='var' id='note605' title='pāragū (s1-3, mr)'>Pāraguṃ</span> sabbadhammānaṃ,</strong><br>
<strong>Atthi pañhena āgamaṃ.</strong> (1)</p>
</blockquote>
<p><a class='sc' id='2'></a><a class='ms' id='p_25Cn_878'></a><strong>Yo atītaṃ ādisatī</strong>ti. <strong>Yo</strong>ti yo so bhagavā sayambhū. Anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto, balesu ca vasībhāvaṃ. <strong>Atītaṃ ādisatī</strong>ti bhagavā attano ca paresañca atītampi ādisati, anāgatampi ādisati, paccuppannampi ādisati.</p>
<p><a class='sc' id='3'></a><a class='ms' id='p_25Cn_879'></a>Kathaṃ bhagavā attano atītaṃ ādisati? Bhagavā attano atītaṃ ekampi jātiṃ ādisati, dvepi jātiyo ādisati, tissopi jātiyo ādisati, catassopi jātiyo ādisati, pañcapi jātiyo ādisati, dasapi jātiyo ādisati, vīsampi jātiyo ādisati, tiṃsampi jātiyo ādisati, cattālīsampi jātiyo ādisati, paññāsampi jātiyo ādisati, jātisatampi … pe … jātisahassampi … jātisatasahassampi … anekepi saṃvaṭṭakappe … anekepi vivaṭṭakappe … anekepi saṃvaṭṭavivaṭṭakappe ādisati— “amutrāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto amutra udapādiṃ; tatrāpāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto idhūpapanno”ti. Iti sākāraṃ sauddesaṃ anekavihitaṃ pubbenivāsaṃ ādisati. Evaṃ bhagavā attano atītaṃ ādisati.</p>
<p><a class='sc' id='4'></a><a class='ms' id='p_25Cn_880'></a>Kathaṃ bhagavā paresaṃ atītaṃ ādisati? Bhagavā paresaṃ atītaṃ ekampi jātiṃ ādisati, dvepi jātiyo ādisati … pe … anekepi saṃvaṭṭavivaṭṭakappe ādisati— “amutrāsi evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto amutra udapādi; tatrāpāsi evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto idhūpapanno”ti. Iti sākāraṃ sauddesaṃ anekavihitaṃ pubbenivāsaṃ ādisati. Evaṃ bhagavā paresaṃ atītaṃ ādisati.</p>
<p><a class='sc' id='5'></a><a class='ms' id='p_25Cn_881'></a>Bhagavā pañca jātakasatāni bhāsanto attano ca paresañca atītaṃ ādisati, <span class='var' id='note606' title='mahāpadāniyasuttaṃ (bj) | mahādhaniyasuttaṃ (s1-3)'>mahāpadāniyasuttantaṃ</span> bhāsanto attano ca paresañca atītaṃ ādisati, <span class='var' id='note607' title='... suttaṃ (bj)'>mahāsudassaniyasuttantaṃ</span> bhāsanto attano ca paresañca atītaṃ ādisati, <span class='var' id='note608' title='... suttaṃ (bj)'>mahāgovindiyasuttantaṃ</span> bhāsanto attano ca paresañca atītaṃ ādisati, <span class='var' id='note609' title='... suttaṃ (bj)'>maghadeviyasuttantaṃ</span> bhāsanto attano ca paresañca atītaṃ ādisati.</p>
<p><a class='sc' id='6'></a><a class='ms' id='p_25Cn_882'></a>Vuttañhetaṃ bhagavatā—“ atītaṃ kho, cunda, addhānaṃ ārabbha tathāgatassa <span class='var' id='note611' title='satānussariyañāṇaṃ (mr)'>satānusāriñāṇaṃ</span> hoti. So yāvatakaṃ ākaṅkhati tāvatakaṃ anussarati. Anāgatañca kho, cunda … pe … paccuppannañca kho, cunda, addhānaṃ ārabbha tathāgatassa bodhijaṃ ñāṇaṃ uppajjati—‘ayamantimā jāti, natthi dāni punabbhavo’”ti.</p>
<p><a class='sc' id='7'></a><a class='ms' id='p_25Cn_883'></a><span class='var' id='note612' title='indriyaparopariyattiñāṇaṃ (mr)'>Indriyaparopariyattañāṇaṃ</span> tathāgatassa tathāgatabalaṃ, sattānaṃ āsayānusayañāṇaṃ tathāgatassa tathāgatabalaṃ, <span class='var' id='note613' title='yamakapāṭihiriyañāṇaṃ (s1-3)'>yamakapāṭihīre ñāṇaṃ</span> tathāgatassa tathāgatabalaṃ, mahākaruṇāsamāpattiyā ñāṇaṃ tathāgatassa tathāgatabalaṃ, sabbaññutañāṇaṃ tathāgatassa tathāgatabalaṃ, anāvaraṇañāṇaṃ tathāgatassa tathāgatabalaṃ, sabbattha asaṅgamappaṭihatamanāvaraṇañāṇaṃ tathāgatassa tathāgatabalaṃ. Evaṃ bhagavā attano ca paresañca atītampi ādisati anāgatampi ādisati paccuppannampi ādisati ācikkhati deseti paññapeti paṭṭhapeti vivarati vibhajati uttānīkaroti pakāsetīti—yo atītaṃ ādisati.</p>
<p><a class='sc' id='8'></a><a class='ms' id='p_25Cn_884'></a><strong>Iccāyasmā posālo</strong>ti. <strong>Iccā</strong>ti padasandhi … pe … <strong>āyasmā</strong>ti piyavacanaṃ … pe … <strong>posālo</strong>ti tassa brāhmaṇassa nāmaṃ … pe … abhilāpoti—iccāyasmā posālo.</p>
<p><a class='sc' id='9'></a><a class='ms' id='p_25Cn_885'></a><strong>Anejo chinnasaṃsayo</strong>ti ejā vuccati taṇhā. Yo rāgo sārāgo … pe … abhijjhā lobho akusalamūlaṃ. Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho anejo. Ejāya pahīnattā anejo. Bhagavā lābhepi na iñjati … pe … dukkhepi na iñjati na calati na vedhati nappavedhati na sampavedhatīti anejo. <strong>Chinnasaṃsayo</strong>ti saṃsayo vuccati vicikicchā. Dukkhe kaṅkhā … pe … chambhitattaṃ cittassa manovilekho. So saṃsayo buddhassa bhagavato pahīno chinno ucchinno samucchinno vūpasanto paṭinissaggo paṭippassaddho abhabbuppattiko ñāṇagginā daḍḍho. Tasmā buddho chinnasaṃsayoti—anejo chinnasaṃsayo.</p>
<p><a class='sc' id='10'></a><a class='ms' id='p_25Cn_886'></a><strong>Pāraguṃ sabbadhammānan</strong>ti bhagavā sabbadhammānaṃ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū abhiññāpāragū sabbadhammānaṃ … pe … jātimaraṇasaṃsāro natthi tassa punabbhavoti—pāragū sabbadhammānaṃ.</p>
<p><a class='sc' id='11'></a><a class='ms' id='p_25Cn_887'></a><strong>Atthi pañhena āgaman</strong>ti pañhena atthiko āgatomhi … pe … “vahassetaṃ bhāran”ti—atthi pañhena āgamaṃ. Tenāha so brāhmaṇo—</p>
<blockquote class='gatha'>
<p><a class='sc' id='12'></a><a class='ms' id='p_25Cn_888'></a>“Yo atītaṃ ādisati, <span class='speaker'>(iccāyasmā posālo)</span><br>
Anejo chinnasaṃsayo;<br>
Pāraguṃ sabbadhammānaṃ,<br>
Atthi pañhena āgaman”ti.</p>
<p><a class='sc' id='13'></a> <a class='ms' id='p_25Cn_889'></a><a class='msdiv' id='msdiv82'></a><strong>Vibhūtarūpasaññissa,</strong><br>
<strong>sabbakāyappahāyino;</strong><br>
<strong>Ajjhattañca bahiddhā ca,</strong><br>
<strong>natthi kiñcīti passato;</strong><br>
<strong>Ñāṇaṃ sakkānupucchāmi,</strong><br>
<strong>kathaṃ neyyo tathāvidho.</strong> (2)</p>
</blockquote>
<p><a class='sc' id='14'></a><a class='ms' id='p_25Cn_890'></a><strong>Vibhūtarūpasaññissā</strong>ti katamā rūpasaññā? Rūpāvacarasamāpattiṃ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṃ—ayaṃ rūpasaññā. <strong>Vibhūtarūpasaññissā</strong>ti catasso arūpasamāpattiyo <span class='var' id='note615' title='lābhissa (s1-3)'>paṭiladdhassa</span> rūpasaññā vibhūtā honti vigatā atikkantā samatikkantā vītivattāti—vibhūtarūpasaññissa.</p>
<p><a class='sc' id='15'></a><a class='ms' id='p_25Cn_891'></a><strong>Sabbakāyappahāyino</strong>ti sabbo tassa paṭisandhiko rūpakāyo pahīno, tadaṅgasamatikkamā vikkhambhanappahānena pahīno tassa rūpakāyoti—sabbakāyappahāyino.</p>
<p><a class='sc' id='16'></a><a class='ms' id='p_25Cn_892'></a><strong>Ajjhattañca bahiddhā ca, natthi kiñcīti passato</strong>ti. <strong>Natthi kiñcī</strong>ti ākiñcaññāyatanasamāpatti. Kiṃkāraṇā? Natthi kiñcīti ākiñcaññāyatanasamāpatti. Yaṃ viññāṇañcāyatanasamāpattiṃ sato samāpajjitvā tato vuṭṭhahitvā taññeva viññāṇaṃ abhāveti, vibhāveti, antaradhāpeti, “natthi kiñcī”ti passati—taṃkāraṇā natthi kiñcīti ākiñcaññāyatanasamāpattīti—ajjhattañca bahiddhā ca natthi kiñcīti passato.</p>
<p><a class='sc' id='17'></a><a class='ms' id='p_25Cn_893'></a><strong>Ñāṇaṃ sakkānupucchāmī</strong>ti. <strong>Sakkā</strong>ti—sakko. Bhagavā sakyakulā pabbajitotipi sakko … pe … pahīnabhayabheravo vigatalomahaṃsotipi sakko. <strong>Ñāṇaṃ sakkānupucchāmī</strong>ti tassa ñāṇaṃ pucchāmi, paññaṃ pucchāmi, sambuddhaṃ pucchāmi. “Kīdisaṃ kiṃsaṇṭhitaṃ kiṃpakāraṃ kiṃpaṭibhāgaṃ ñāṇaṃ icchitabban”ti—ñāṇaṃ sakkānupucchāmi.</p>
<p><a class='sc' id='18'></a><a class='ms' id='p_25Cn_894'></a><strong>Kathaṃ neyyo tathāvidho</strong>ti kathaṃ so netabbo vinetabbo anunetabbo paññāpetabbo nijjhāpetabbo pekkhetabbo pasādetabbo? <span class='var' id='note616' title='kathamassa (s1-3)'>Kathaṃ tena</span> uttari ñāṇaṃ uppādetabbaṃ? <strong>Tathāvidho</strong>ti tathāvidho tādiso tassaṇṭhito tappakāro tappaṭibhāgo yo so ākiñcaññāyatanasamāpattilābhīti—kathaṃ neyyo tathāvidho. Tenāha so brāhmaṇo—</p>
<blockquote class='gatha'>
<p><a class='sc' id='19'></a><a class='ms' id='p_25Cn_895'></a>“Vibhūtarūpasaññissa,<br>
sabbakāyappahāyino;<br>
Ajjhattañca bahiddhā ca,<br>
natthi kiñcīti passato;<br>
Ñāṇaṃ sakkānupucchāmi,<br>
kathaṃ neyyo tathāvidho”ti.</p>
<p><a class='sc' id='20'></a> <a class='ms' id='p_25Cn_896'></a><a class='msdiv' id='msdiv83'></a><strong>Viññāṇaṭṭhitiyo sabbā, <span class='speaker'>(posālāti bhagavā)</span></strong><br>
<strong>Abhijānaṃ tathāgato;</strong><br>
<strong>Tiṭṭhantamenaṃ jānāti,</strong><br>
<strong><span class='var' id='note618' title='adhimuttaṃ (bj) | vimuttaṃ (s1-3, pts1 ^snp5.15#261 [Posālamāṇavapucchā])'>Dhimuttaṃ</span> tapparāyaṇaṃ.</strong> (3)</p>
</blockquote>
<p><a class='sc' id='21'></a><a class='ms' id='p_25Cn_897'></a><strong>Viññāṇaṭṭhitiyo sabbā</strong>ti bhagavā abhisaṅkhāravasena catasso viññāṇaṭṭhitiyo jānāti, paṭisandhivasena satta viññāṇaṭṭhitiyo jānāti. Kathaṃ bhagavā abhisaṅkhāravasena catasso viññāṇaṭṭhitiyo jānāti? Vuttañhetaṃ bhagavatā—“<span class='var' id='note619' title='rūpūpayaṃ (bj) | rūpūpāyaṃ (s1-3, mr)'>rūpupayaṃ</span> vā, bhikkhave, viññāṇaṃ tiṭṭhamānaṃ <span class='var' id='note620' title='tiṭṭhati (bj, s1-3, mr)'>tiṭṭheyya</span>, rūpārammaṇaṃ rūpappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. Vedanupayaṃ vā, bhikkhave … pe … saññupayaṃ vā, bhikkhave … pe … saṅkhārupayaṃ vā, bhikkhave, viññāṇaṃ tiṭṭhamānaṃ tiṭṭheyya, saṅkhārārammaṇaṃ saṅkhārappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyyā”ti. Evaṃ bhagavā abhisaṅkhāravasena catasso viññāṇaṭṭhitiyo jānāti.</p>
<p><a class='sc' id='22'></a><a class='ms' id='p_25Cn_898'></a>Kathaṃ bhagavā paṭisandhivasena satta viññāṇaṭṭhitiyo jānāti? Vuttañhetaṃ bhagavatā—“ santi, bhikkhave, sattā nānattakāyā nānattasaññino—seyyathāpi manussā ekacce ca devā ekacce ca vinipātikā. Ayaṃ paṭhamā viññāṇaṭṭhiti.</p>
<p><a class='sc' id='23'></a><a class='ms' id='p_25Cn_899'></a>Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṃ dutiyā viññāṇaṭṭhiti.</p>
<p><a class='sc' id='24'></a><a class='ms' id='p_25Cn_900'></a>Santi, bhikkhave, sattā ekattakāyā nānattasaññino, seyyathāpi devā ābhassarā. Ayaṃ tatiyā viññāṇaṭṭhiti.</p>
<p><a class='sc' id='25'></a><a class='ms' id='p_25Cn_901'></a>Santi, bhikkhave, sattā ekattakāyā ekattasaññino, seyyathāpi devā subhakiṇhā. Ayaṃ <span class='var' id='note622' title='catutthā (s1-3)'>catutthī</span> viññāṇaṭṭhiti.</p>
<p><a class='sc' id='26'></a><a class='ms' id='p_25Cn_902'></a>Santi, bhikkhave, sattā sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā, ananto ākāsoti ākāsānañcāyatanūpagā. Ayaṃ <span class='var' id='note623' title='pañcamā (s1-3)'>pañcamī</span> viññāṇaṭṭhiti.</p>
<p><a class='sc' id='27'></a><a class='ms' id='p_25Cn_903'></a>Santi, bhikkhave, sattā sabbaso ākāsānañcāyatanaṃ samatikkamma, anantaṃ viññāṇanti viññāṇañcāyatanūpagā. Ayaṃ <span class='var' id='note624' title='chaṭṭhā (s1-3)'>chaṭṭhī</span> viññāṇaṭṭhiti.</p>
<p><a class='sc' id='28'></a><a class='ms' id='p_25Cn_904'></a>Santi, bhikkhave, sattā sabbaso viññāṇañcāyatanaṃ samatikkamma, natthi kiñcīti ākiñcaññāyatanūpagā. Ayaṃ <span class='var' id='note625' title='sattamā (s1-3)'>sattamī</span> viññāṇaṭṭhiti”. Evaṃ bhagavā paṭisandhivasena satta viññāṇaṭṭhitiyo jānātīti—viññāṇaṭṭhitiyo sabbā.</p>
<p><a class='sc' id='29'></a><a class='ms' id='p_25Cn_905'></a><strong>Posālāti bhagavā</strong>ti. <strong>Posālā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—posālāti bhagavā.</p>
<p><a class='sc' id='30'></a><a class='ms' id='p_25Cn_906'></a><strong>Abhijānaṃ tathāgato</strong>ti. <strong>Abhijānan</strong>ti abhijānanto vijānanto paṭivijānanto paṭivijjhanto tathāgato. Vuttañhetaṃ bhagavatā—“ atītañcepi kho, cunda, hoti abhūtaṃ atacchaṃ anatthasañhitaṃ, na taṃ tathāgato byākaroti. Atītañcepi, cunda, hoti bhūtaṃ tacchaṃ anatthasañhitaṃ, tampi tathāgato na byākaroti. Atītañcepi kho, cunda, hoti bhūtaṃ tacchaṃ atthasañhitaṃ, tatra kālaññū tathāgato hoti tasseva pañhassa veyyākaraṇāya. Anāgatañcepi, cunda, hoti … pe … paccuppannañcepi, cunda, hoti abhūtaṃ atacchaṃ anatthasañhitaṃ, na taṃ tathāgato byākaroti. Paccuppannañcepi, cunda, hoti bhūtaṃ tacchaṃ anatthasañhitaṃ, tampi tathāgato na byākaroti. Paccuppannañcepi, cunda, hoti bhūtaṃ tacchaṃ atthasañhitaṃ, tatra kālaññū tathāgato hoti tassa pañhassa veyyākaraṇāya. Iti kho, cunda, atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī. Tasmā tathāgatoti vuccati.</p>
<p><a class='sc' id='31'></a><a class='ms' id='p_25Cn_907'></a>Yaṃ kho, cunda, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ tathāgatena abhisambuddhaṃ. Tasmā tathāgatoti vuccati. Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati sabbaṃ taṃ tatheva hoti no aññathā. Tasmā tathāgatoti vuccati. Yathāvādī, cunda, tathāgato tathākārī; yathākārī tathāvādī. Iti yathāvādī tathākārī, yathākārī tathāvādī. Tasmā tathāgatoti vuccati. Sadevake, cunda, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī. Tasmā tathāgatoti vuccatī”ti—abhijānaṃ tathāgato.</p>
<p><a class='sc' id='32'></a><a class='ms' id='p_25Cn_908'></a><strong>Tiṭṭhantamenaṃ jānātī</strong>ti bhagavā <span class='var' id='note627' title='idhaṭṭhaññeva (bj, s1-3)'>idhatthaññeva</span> jānāti kammābhisaṅkhāravasena—“ayaṃ puggalo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissatī”ti. Bhagavā idhatthaññeva jānāti kammābhisaṅkhāravasena—“ayaṃ puggalo kāyassa bhedā paraṃ maraṇā tiracchānayoniṃ upapajjissatī”ti. Bhagavā idhatthaññeva jānāti kammābhisaṅkhāravasena—“ayaṃ puggalo kāyassa bhedā paraṃ maraṇā <span class='var' id='note628' title='pittivisayaṃ (s1-3)'>pettivisayaṃ</span> upapajjissatī”ti. Bhagavā idhatthaññeva jānāti kammābhisaṅkhāravasena—“ayaṃ puggalo kāyassa bhedā paraṃ maraṇā manussesu uppajjissatī”ti. Bhagavā idhatthaññeva jānāti kammābhisaṅkhāravasena—“ayaṃ puggalo suppaṭipanno kāyassa bhedā paraṃ maraṇā sugatiṃ saggaṃ lokaṃ upapajjissatī”ti.</p>
<p><a class='sc' id='33'></a><a class='ms' id='p_25Cn_909'></a>Vuttañhetaṃ bhagavatā—“ idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi—‘tathāyaṃ puggalo paṭipanno, tathā ca iriyati, tañca maggaṃ samārūḷho, yathā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissatī’ti.</p>
<p><a class='sc' id='34'></a><a class='ms' id='p_25Cn_910'></a>Idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi— ‘tathāyaṃ puggalo paṭipanno tathā ca iriyati tañca maggaṃ samārūḷho, yathā kāyassa bhedā paraṃ maraṇā tiracchānayoniṃ upapajjissatī’ti.</p>
<p><a class='sc' id='35'></a><a class='ms' id='p_25Cn_911'></a>Idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi— ‘tathāyaṃ puggalo paṭipanno tathā ca iriyati tañca maggaṃ samārūḷho, yathā kāyassa bhedā paraṃ maraṇā pettivisayaṃ upapajjissatī’ti.</p>
<p><a class='sc' id='36'></a><a class='ms' id='p_25Cn_912'></a>Idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi— ‘tathāyaṃ puggalo paṭipanno tathā ca iriyati tañca maggaṃ samārūḷho, yathā kāyassa bhedā paraṃ maraṇā manussesu uppajjissatī’ti.</p>
<p><a class='sc' id='37'></a><a class='ms' id='p_25Cn_913'></a>Idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi— ‘tathāyaṃ puggalo paṭipanno tathā ca iriyati tañca maggaṃ samārūḷho, yathā kāyassa bhedā paraṃ maraṇā sugatiṃ saggaṃ lokaṃ upapajjissatī’ti.</p>
<p><a class='sc' id='38'></a><a class='ms' id='p_25Cn_914'></a>Idha panāhaṃ, sāriputta, ekaccaṃ puggalaṃ evaṃ cetasā ceto paricca pajānāmi— ‘tathāyaṃ puggalo paṭipanno tathā ca iriyati tañca maggaṃ samārūḷho, yathā āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’”ti—tiṭṭhantamenaṃ jānāti.</p>
<p><a class='sc' id='39'></a><a class='ms' id='p_25Cn_915'></a><strong>Dhimuttaṃ tapparāyaṇan</strong>ti. <strong>Dhimuttan</strong>ti <span class='var' id='note630' title='ākiñcaññāyatane (bj, s1-3)'>ākiñcaññāyatanaṃ</span>. Dhimuttanti vimokkhena dhimuttaṃ tatrādhimuttaṃ tadadhimuttaṃ <span class='var' id='note631' title='tadadhipateyyaṃ (bj)'>tadādhipateyyaṃ</span>. Atha vā bhagavā jānāti—“ayaṃ puggalo rūpādhimutto saddādhimutto gandhādhimutto rasādhimutto phoṭṭhabbādhimutto kulādhimutto gaṇādhimutto āvāsādhimutto lābhādhimutto yasādhimutto pasaṃsādhimutto sukhādhimutto cīvarādhimutto piṇḍapātādhimutto senāsanādhimutto gilānapaccayabhesajjaparikkhārādhimutto suttantādhimutto vinayādhimutto abhidhammādhimutto āraññakaṅgādhimutto piṇḍapātikaṅgādhimutto paṃsukūlikaṅgādhimutto tecīvarikaṅgādhimutto sapadānacārikaṅgādhimutto khalupacchābhattikaṅgādhimutto nesajjikaṅgādhimutto yathāsanthatikaṅgādhimutto paṭhamajjhānādhimutto dutiyajjhānādhimutto tatiyajjhānādhimutto catutthajjhānādhimutto ākāsānañcāyatanasamāpattādhimutto viññāṇañcāyatanasamāpattādhimutto ākiñcaññāyatanasamāpattādhimutto nevasaññānāsaññāyatanasamāpattādhimutto”ti dhimuttaṃ.</p>
<p><a class='sc' id='40'></a><a class='ms' id='p_25Cn_916'></a><strong>Tapparāyaṇan</strong>ti ākiñcaññāyatanamayaṃ tapparāyaṇaṃ kammaparāyaṇaṃ vipākaparāyaṇaṃ kammagarukaṃ paṭisandhigarukaṃ. Atha vā bhagavā jānāti—“ayaṃ puggalo rūpaparāyaṇo … pe … nevasaññānāsaññāyatanasamāpattiparāyaṇo”ti—dhimuttaṃ tapparāyaṇaṃ. Tenāha bhagavā—</p>
<blockquote class='gatha'>
<p><a class='sc' id='41'></a><a class='ms' id='p_25Cn_917'></a>“Viññāṇaṭṭhitiyo sabbā, <span class='speaker'>(posālāti bhagavā)</span><br>
Abhijānaṃ tathāgato;<br>
Tiṭṭhantamenaṃ jānāti,<br>
Dhimuttaṃ tapparāyaṇan”ti.</p>
<p><a class='sc' id='42'></a> <a class='ms' id='p_25Cn_918'></a><a class='msdiv' id='msdiv84'></a><strong>Ākiñcaññasambhavaṃ ñatvā,</strong><br>
<strong><span class='var' id='note633' title='nandī saṃyojanaṃ (^snp5.15#262 [Posālamāṇavapucchā])'>Nandisaṃyojanaṃ</span> iti;</strong><br>
<strong>Evametaṃ abhiññāya,</strong><br>
<strong>Tato tattha vipassati;</strong><br>
<strong>Etaṃ ñāṇaṃ tathaṃ tassa,</strong><br>
<strong>Brāhmaṇassa vusīmato.</strong> (4)</p>
</blockquote>
<p><a class='sc' id='43'></a><a class='ms' id='p_25Cn_919'></a><strong>Ākiñcaññasambhavaṃ ñatvā</strong>ti <span class='var' id='note634' title='ākiñcaññā saṃbhavo (bj) | ākiñcaññāsambhavo (s1-3)'>ākiñcaññasambhavoti</span> vuccati ākiñcaññāyatanasaṃvattaniko kammābhisaṅkhāro. Ākiñcaññāyatanasaṃvattanikaṃ kammābhisaṅkhāraṃ ākiñcaññasambhavoti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṃ katvāti—ākiñcaññasambhavaṃ ñatvā.</p>
<p><a class='sc' id='44'></a><a class='ms' id='p_25Cn_920'></a><strong>Nandisaṃyojanaṃ itī</strong>ti <strong>nandisaṃyojanaṃ</strong> vuccati arūparāgo. Arūparāgena taṃ kammaṃ laggaṃ laggitaṃ palibuddhaṃ arūparāgaṃ nandisaṃyojananti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṃ katvā. <strong>Itī</strong>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ itīti—nandisaṃyojanaṃ iti.</p>
<p><a class='sc' id='45'></a><a class='ms' id='p_25Cn_921'></a><strong>Evametaṃ abhiññāyā</strong>ti evaṃ etaṃ abhiññāya jānitvā tulayitvā tīrayitvā vibhāvayitvā vibhūtaṃ katvāti—evametaṃ abhiññāya.</p>
<p><a class='sc' id='46'></a><a class='ms' id='p_25Cn_922'></a><strong>Tato tattha vipassatī</strong>ti. <strong>Tatthā</strong>ti ākiñcaññāyatanaṃ samāpajjitvā tato vuṭṭhahitvā tattha jāte cittacetasike dhamme aniccato vipassati, dukkhato vipassati, rogato … pe … nissaraṇato vipassati dakkhati oloketi nijjhāyati upaparikkhatīti—tato tattha vipassati.</p>
<p><a class='sc' id='47'></a><a class='ms' id='p_25Cn_923'></a><strong>Etaṃ ñāṇaṃ tathaṃ tassā</strong>ti etaṃ ñāṇaṃ tacchaṃ bhūtaṃ yāthāvaṃ aviparītaṃ tassāti—etaṃ ñāṇaṃ tathaṃ tassa.</p>
<p><a class='sc' id='48'></a><a class='ms' id='p_25Cn_924'></a><strong>Brāhmaṇassa vusīmato</strong>ti. <strong>Brāhmaṇo</strong>ti sattannaṃ dhammānaṃ bāhitattā brāhmaṇo … pe … asito tādi pavuccate sa brahmāti. <strong>Brāhmaṇassa vusīmato</strong>ti puthujjanakalyāṇaṃ upādāya satta sekkhā appattassa pattiyā anadhigatassa adhigamāya asacchikatassa sacchikiriyāya vasanti saṃvasanti āvasanti parivasanti; arahā vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, so vutthavāso ciṇṇacaraṇo … pe … jātimaraṇasaṃsāro; natthi tassa punabbhavoti—brāhmaṇassa vusīmato. Tenāha bhagavā—</p>
<blockquote class='gatha'>
<p><a class='sc' id='49'></a><a class='ms' id='p_25Cn_925'></a>“Ākiñcaññasambhavaṃ ñatvā,<br>
nandisaṃyojanaṃ iti;<br>
Evametaṃ abhiññāya,<br>
tato tattha vipassati;<br>
Etaṃ ñāṇaṃ tathaṃ tassa,<br>
brāhmaṇassa vusīmato”ti.</p>
</blockquote>
<p><a class='sc' id='50'></a><a class='ms' id='p_25Cn_926'></a>Saha gāthāpariyosānā … pe … satthā me, bhante bhagavā, sāvakohamasmīti.</p>
<p class='endsutta'><a class='ms' id='p_25Cn_927'></a>Posālamāṇavapucchāniddeso cuddasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud6.2' lang='pli'>
<header>
<ul>
<li class='division'>Udāna&#160;6.2</li>
</ul>
<h1><span class='var' id='note244' title='jaṭilasuttaṃ (bj)'>Sattajaṭilasutta</span></h1>
</header>
<p><a class='sc' id='1'></a><a class='pts' id='pts65'></a><a class='ms' id='p_18Ud_475'></a><a class='msdiv' id='msdiv52'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā sāyanhasamayaṃ paṭisallānā vuṭṭhito bahidvārakoṭṭhake nisinno hoti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p>
<p><a class='sc' id='2'></a><a class='ms' id='p_18Ud_476'></a>Tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, parūḷhakacchanakhalomā <span class='var' id='note246' title='khārīvividhamādāya (s1-3) | khārīvidhamādāya (mr ^dn3#46 [Ambaṭṭhasutta/5.&#160;Catuapāyamukha])'>khārivividhamādāya</span> bhagavato avidūre atikkamanti.</p>
<p><a class='sc' id='3'></a><a class='ms' id='p_18Ud_477'></a>Addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, parūḷhakacchanakhalome khārivividhamādāya bhagavato avidūre atikkamante. Disvāna uṭṭhāyāsanā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ <span class='var' id='note247' title='paṭhaviyaṃ (bj, s1-3, pts1)'>pathaviyaṃ</span> nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṃ paṇāmetvā tikkhattuṃ nāmaṃ sāvesi: “rājāhaṃ, bhante, pasenadi kosalo; rājāhaṃ, bhante, pasenadi kosalo; rājāhaṃ, bhante, pasenadi kosalo”ti.</p>
<p><a class='sc' id='4'></a><a class='ms' id='p_18Ud_478'></a>Atha kho rājā pasenadi kosalo acirapakkantesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: “ye <span class='var' id='note248' title='ye ca kho (bj) | ye ca te (s1-3) | ye nu ke ci kho (pts1) | ye te (^sn3.11#1 [11.&#160;Sattajaṭilasutta]) | ye nu kho keci (?)'>kho</span>, bhante, loke arahanto vā arahattamaggaṃ vā samāpannā ete <span class='var' id='note249' title='etesaṃ (s1-3, pts1)'>tesaṃ</span> <span class='var' id='note250' title='aññatarāti (bj, mr) | aññataroti (s1-3, pts1)'>aññatare”ti</span>.</p>
<p><a class='sc' id='5'></a><a class='ms' id='p_18Ud_479'></a>“Dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—ime vā arahanto, ime vā arahattamaggaṃ samāpannāti.</p>
<p><a class='sc' id='6'></a><a class='pts' id='pts66'></a><a class='ms' id='p_18Ud_480'></a>Saṃvāsena kho, mahārāja, sīlaṃ veditabbaṃ. Tañca kho dīghena addhunā <span class='var' id='note251' title='na ittarena (bj, s1-3)'>na ittaraṃ</span>, manasikarotā no amanasikarotā, paññavatā no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā na ittaraṃ, manasikarotā no amanasikarotā, paññavatā no duppaññena. Āpadāsu kho, mahārāja, thāmo veditabbo. So ca kho dīghena addhunā na ittaraṃ, manasikarotā no amanasikarotā, paññavatā no duppaññena. Sākacchāya kho, mahārāja, paññā veditabbā. Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā”ti.</p>
<p><a class='sc' id='7'></a><a class='ms' id='p_18Ud_481'></a>“Acchariyaṃ, bhante, abbhutaṃ, bhante. Yāva <span class='var' id='note252' title='subhāsitamidaṃ (^sn3.11#1 [11.&#160;Sattajaṭilasutta])'>subhāsitañcidaṃ</span>, bhante, bhagavatā: ‘dujjānaṃ kho etaṃ, mahārāja, tayā gihinā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—ime vā arahanto, ime vā arahattamaggaṃ samāpannāti. Saṃvāsena kho, mahārāja, sīlaṃ veditabbaṃ … pe … sākacchāya kho, mahārāja, paññā veditabbā. Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā’”ti.</p>
<p><a class='sc' id='8'></a><a class='ms' id='p_18Ud_482'></a>“Ete, bhante, mama purisā <span class='var' id='note253' title='carā (^sn3.11#1 [11.&#160;Sattajaṭilasutta])'>corā</span> ocarakā janapadaṃ ocaritvā <span class='var' id='note254' title='āgacchanti (bj, s1-3, pts1)'>gacchanti</span>. Tehi paṭhamaṃ ociṇṇaṃ ahaṃ pacchā <span class='var' id='note255' title='otarissāmi (bj, s1-3) | oyāyissāmi (bj-a, s-a) | osāpayissāmi (pts1 ^sn3.11#1 [11.&#160;Sattajaṭilasutta])'>osārissāmi</span>. Idāni te, bhante, taṃ rajojallaṃ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā <span class='var' id='note256' title='paricāriyanti (s1-3) | paricārissantīti (pts1)'>paricāressantī”ti</span>.</p>
<p><a class='sc' id='9'></a><a class='ms' id='p_18Ud_483'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='10'></a><a class='vns' id='vns65'></a><a class='ms' id='p_18Ud_484'></a>“Na vāyameyya sabbattha,<a class='brnum' id='br63'></a><br>
nāññassa puriso siyā;<br>
Nāññaṃ nissāya jīveyya,<br>
dhammena na <span class='var' id='note257' title='vaṇī (s1-3) | vāṇijjaṃ (pts1) | vāṇijaṃ (mr)'>vaṇiṃ</span> care”ti.</p>
</blockquote>
<p class='endsection'>Dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Jaccandhavagga</span> <span class='hidden'>Sattajaṭilasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud6.9' lang='pli'>
<header>
<ul>
<li class='division'>Udāna&#160;6.9</li>
</ul>
<h1><span class='var' id='note272' title='upātisuttaṃ (bj)'>Upātidhāvantisutta</span></h1>
</header>
<p><a class='sc' id='1'></a><a class='ms' id='p_18Ud_587'></a><a class='msdiv' id='msdiv59'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā rattandhakāratimisāyaṃ abbhokāse nisinno hoti telappadīpesu jhāyamānesu.</p>
<p><a class='sc' id='2'></a><a class='ms' id='p_18Ud_588'></a>Tena kho pana samayena sambahulā adhipātakā tesu telappadīpesu āpātaparipātaṃ anayaṃ āpajjanti, byasanaṃ āpajjanti, <span class='var' id='note273' title=' etthantare pāṭho sī potthake'>anayabyasanaṃ āpajjanti</span>. Addasā kho bhagavā te sambahule adhipātake tesu telappadīpesu āpātaparipātaṃ anayaṃ āpajjante, byasanaṃ āpajjante, anayabyasanaṃ āpajjante.</p>
<p><a class='sc' id='3'></a><a class='ms' id='p_18Ud_589'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='4'></a><a class='vns' id='vns73'></a><a class='ms' id='p_18Ud_590'></a>“Upātidhāvanti na sāramenti,<a class='brnum' id='br71'></a><br>
Navaṃ navaṃ bandhanaṃ brūhayanti;<br>
Patanti <span class='var' id='note275' title='... dhipātā (si, s1-3, pts1)'>pajjotamivādhipātakā</span>,<br>
Diṭṭhe sute itiheke niviṭṭhā”ti.</p>
</blockquote>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Jaccandhavagga</span> <span class='hidden'>Upātidhāvantisutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud3.10' lang='pli'>
<header>
<ul>
<li class='division'>Udāna&#160;3.10</li>
</ul>
<h1><span class='var' id='note118' title='lokavolokanasuttaṃ (bj)'>Lokasutta</span></h1>
</header>
<p><a class='sc' id='1'></a><a class='ms' id='p_18Ud_235'></a><a class='msdiv' id='msdiv30'></a><span class='evam'>Evaṃ me sutaṃ—​</span> ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</p>
<p><a class='sc' id='2'></a><a class='ms' id='p_18Ud_236'></a>Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi. Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne—rāgajehipi, dosajehipi, <span class='var' id='note119' title='mohajehipīti (sabbattha)'>mohajehipi</span>.</p>
<p><a class='sc' id='3'></a><a class='ms' id='p_18Ud_237'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='4'></a><a class='vns' id='vns34'></a><a class='ms' id='p_18Ud_238'></a>“Ayaṃ loko santāpajāto,<a class='brnum' id='br34'></a><br>
Phassapareto rogaṃ vadati attato;<br>
Yena <span class='var' id='note121' title='yena hi maññati (s1-3) | yena yena hi maññanti (^ne6#288 [Sāsanapaṭṭhāna]; ^pe2#15 [Sāsanapaṭṭhānadutiyabhūmi])'>yena hi maññati</span>,<br>
Tato taṃ hoti aññathā.</p>
<p><a class='sc' id='5'></a><a class='vns' id='vns35'></a><a class='pts' id='pts33'></a><a class='ms' id='p_18Ud_239'></a>Aññathābhāvī bhavasatto loko,<a class='brnum' id='br35'></a><br>
Bhavapareto bhavamevābhinandati;<br>
Yadabhinandati taṃ bhayaṃ,<br>
Yassa bhāyati taṃ dukkhaṃ;<br>
Bhavavippahānāya kho,<br>
Panidaṃ brahmacariyaṃ vussati.</p>
</blockquote>
<p><a class='sc' id='6'></a><a class='ms' id='p_18Ud_240'></a>‘Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te avippamuttā bhavasmā’ti vadāmi. ‘Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te anissaṭā bhavasmā’ti vadāmi.</p>
<p><a class='sc' id='7'></a><a class='ms' id='p_18Ud_241'></a><span class='var' id='note122' title='upadhiṃ (bj) | upadhīhi (si, pts1) | sabbupadhiṃ hi (s1-3)'>Upadhiñhi</span> paṭicca dukkhamidaṃ sambhoti, sabbupādānakkhayā natthi dukkhassa sambhavo. Lokamimaṃ passa; puthū avijjāya paretā bhūtā bhūtaratā <span class='var' id='note123' title='bhavā aparimuttā (bj) | vā aparimuttā (s1-3)'>aparimuttā</span>; ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.</p>
<blockquote class='gatha'>
<p><a class='sc' id='8'></a><a class='vns' id='vns36'></a><a class='ms' id='p_18Ud_242'></a>Evametaṃ yathābhūtaṃ,<a class='brnum' id='br36'></a><br>
Sammappaññāya passato;<br>
Bhavataṇhā pahīyati,<br>
Vibhavaṃ nābhinandati;<br>
Sabbaso taṇhānaṃ khayā,<br>
Asesavirāganirodho nibbānaṃ.</p>
<p><a class='sc' id='9'></a><a class='vns' id='vns37'></a><a class='ms' id='p_18Ud_243'></a>Tassa nibbutassa bhikkhuno,<a class='brnum' id='br37'></a><br>
<span class='var' id='note125' title='anupādānā (bj)'>Anupādā</span> punabbhavo na hoti;<br>
Abhibhūto māro vijitasaṅgāmo,<br>
Upaccagā sabbabhavāni tādī”ti.</p>
</blockquote>
<p class='endsection'>Dasamaṃ.</p>
<p class='endsection'>Nandavaggo tatiyo.</p>
<blockquote class='uddanagatha'>
<p><a class='sc' id='10'></a><a class='ms' id='p_18Ud_247'></a>Kammaṃ nando yasojo ca,<br>
sāriputto ca kolito;<br>
<span class='var' id='note126' title='pilindi (bj)'>Pilindo</span> kassapo piṇḍo,<br>
sippaṃ lokena te dasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Nandavagga</span> <span class='hidden'>Lokasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

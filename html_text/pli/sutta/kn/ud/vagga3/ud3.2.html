<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud3.2' lang='pli'>
<header>
<ul>
<li class='division'>Udāna&#160;3.2</li>
</ul>
<h1>Nandasutta</h1>
</header>
<p><a class='sc' id='1'></a><a class='ms' id='p_18Ud_158'></a><a class='msdiv' id='msdiv22'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā nando bhagavato bhātā mātucchāputto sambahulānaṃ bhikkhūnaṃ evamāroceti: “anabhirato ahaṃ, āvuso, brahmacariyaṃ carāmi; na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.</p>
<p><a class='sc' id='2'></a><a class='pts' id='pts22'></a><a class='ms' id='p_18Ud_159'></a>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: “āyasmā, bhante, nando bhagavato bhātā mātucchāputto sambahulānaṃ bhikkhūnaṃ evamāroceti: ‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti.</p>
<p><a class='sc' id='3'></a><a class='ms' id='p_18Ud_160'></a>Atha kho bhagavā aññataraṃ bhikkhuṃ āmantesi: “ehi tvaṃ, bhikkhu, mama vacanena nandaṃ bhikkhuṃ āmantehi: ‘satthā taṃ, āvuso nanda, āmantetī’”ti. “Evaṃ, bhante”ti kho so bhikkhu bhagavato paṭissutvā yenāyasmā nando tenupasaṅkami; upasaṅkamitvā āyasmantaṃ nandaṃ etadavoca: “satthā taṃ, āvuso nanda, āmantetī”ti.</p>
<p><a class='sc' id='4'></a><a class='ms' id='p_18Ud_161'></a>“Evamāvuso”ti kho āyasmā nando tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ nandaṃ bhagavā etadavoca:</p>
<p><a class='sc' id='5'></a><a class='ms' id='p_18Ud_162'></a>“Saccaṃ kira tvaṃ, nanda, sambahulānaṃ bhikkhūnaṃ evamārocesi: ‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti? “Evaṃ, bhante”ti.</p>
<p><a class='sc' id='6'></a><a class='ms' id='p_18Ud_163'></a>“Kissa pana tvaṃ, nanda, anabhirato brahmacariyaṃ carasi, na sakkosi brahmacariyaṃ sandhāretuṃ, sikkhaṃ paccakkhāya hīnāyāvattissasī”ti? “Sākiyānī <span class='var' id='note81' title='mama (s1-3)'>maṃ</span>, bhante, janapadakalyāṇī gharā <span class='var' id='note82' title='nikkhamantaṃ (pts1 aṭṭhakathāyaṃ pāṭhantaraṃ)'>nikkhamantassa</span> upaḍḍhullikhitehi kesehi apaloketvā maṃ etadavoca: ‘tuvaṭaṃ kho, ayyaputta, āgaccheyyāsī’ti. So kho ahaṃ, bhante, tamanussaramāno anabhirato brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.</p>
<p><a class='sc' id='7'></a><a class='ms' id='p_18Ud_164'></a>Atha kho bhagavā āyasmantaṃ nandaṃ bāhāyaṃ gahetvā—seyyathāpi nāma balavā puriso <span class='var' id='note84' title='sammiñjitaṃ (bj, s1-3, km, pts1)'>samiñjitaṃ</span> vā bāhaṃ pasāreyya, pasāritaṃ vā bāhaṃ <span class='var' id='note85' title='sammiñjeyya (bj, s1-3, km, pts1)'>samiñjeyya</span>; evamevaṃ— jetavane antarahito devesu tāvatiṃsesu pāturahosi.</p>
<p><a class='sc' id='8'></a><a class='ms' id='p_18Ud_165'></a>Tena kho pana samayena pañcamattāni accharāsatāni sakkassa devānamindassa upaṭṭhānaṃ āgatāni honti kakuṭapādāni. Atha kho bhagavā āyasmantaṃ nandaṃ āmantesi: “passasi no tvaṃ, nanda, imāni pañca accharāsatāni kakuṭapādānī”ti? “Evaṃ, bhante”ti.</p>
<p><a class='sc' id='9'></a><a class='pts' id='pts23'></a><a class='ms' id='p_18Ud_166'></a>“Taṃ kiṃ maññasi, nanda, katamā nu kho abhirūpatarā vā dassanīyatarā vā pāsādikatarā vā, sākiyānī vā janapadakalyāṇī, imāni vā pañca accharāsatāni kakuṭapādānī”ti? “Seyyathāpi, bhante, paluṭṭhamakkaṭī kaṇṇanāsacchinnā; evamevaṃ kho, bhante, sākiyānī janapadakalyāṇī imesaṃ pañcannaṃ accharāsatānaṃ upanidhāya <span class='var' id='note86' title='saṅkhampi (bj)'>saṅkhyampi</span> <span class='var' id='note87' title=' na upeti, kalampi na upeti, kalabhāgampi na upeti, upanidhimpi na upeti (sī1), na upeti, kalabhāgampi na upeti, upanidhimpi na upeti (syā1-3, pā1)'>nopeti kalabhāgampi nopeti upanidhimpi nopeti</span>. Atha kho imāni pañca accharāsatāni abhirūpatarāni ceva dassanīyatarāni ca pāsādikatarāni cā”ti.</p>
<p><a class='sc' id='10'></a><a class='ms' id='p_18Ud_167'></a>“Abhirama, nanda, abhirama, nanda. Ahaṃ te pāṭibhogo pañcannaṃ accharāsatānaṃ paṭilābhāya kakuṭapādānan”ti. “Sace me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, abhiramissāmahaṃ, bhante, <span class='var' id='note89' title='bhagavā brahmacariyeti (s1-3, pts1) | bhagavā brahmacariyanti (mr)'>bhagavati brahmacariye”ti</span>.</p>
<p><a class='sc' id='11'></a><a class='ms' id='p_18Ud_168'></a>Atha kho bhagavā āyasmantaṃ nandaṃ bāhāyaṃ gahetvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ— devesu tāvatiṃsesu antarahito jetavane pāturahosi.</p>
<p><a class='sc' id='12'></a><a class='ms' id='p_18Ud_169'></a>Assosuṃ kho bhikkhū: “āyasmā kira nando bhagavato bhātā mātucchāputto accharānaṃ hetu brahmacariyaṃ carati; bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.</p>
<p><a class='sc' id='13'></a><a class='ms' id='p_18Ud_170'></a>Atha kho āyasmato nandassa sahāyakā bhikkhū āyasmantaṃ nandaṃ bhatakavādena ca upakkitakavādena ca samudācaranti: “bhatako kirāyasmā nando upakkitako kirāyasmā nando accharānaṃ hetu brahmacariyaṃ carati; bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.</p>
<p><a class='sc' id='14'></a><a class='ms' id='p_18Ud_171'></a>Atha kho āyasmā nando sahāyakānaṃ bhikkhūnaṃ bhatakavādena ca upakkitakavādena ca aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro kho panāyasmā nando arahataṃ ahosi.</p>
<p><a class='sc' id='15'></a><a class='pts' id='pts24'></a><a class='ms' id='p_18Ud_172'></a>Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: “āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. Bhagavatopi kho ñāṇaṃ udapādi: “nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p><a class='sc' id='16'></a><a class='ms' id='p_18Ud_173'></a>Atha kho āyasmā nando tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā nando bhagavantaṃ etadavoca: “yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante, bhagavantaṃ etasmā paṭissavā”ti. “Mayāpi <span class='var' id='note90' title='kho te nanda (bj, s1-3, pts1) | kho nanda (mr)'>kho tvaṃ, nanda</span>, cetasā ceto paricca vidito: ‘nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti. Devatāpi me etamatthaṃ ārocesi: ‘āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti. Yadeva kho te, nanda, anupādāya āsavehi cittaṃ vimuttaṃ, athāhaṃ mutto etasmā paṭissavā”ti.</p>
<p><a class='sc' id='17'></a><a class='ms' id='p_18Ud_174'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='18'></a><a class='vns' id='vns26'></a><a class='ms' id='p_18Ud_175'></a>“Yassa nittiṇṇo paṅko,<a class='brnum' id='br26'></a><br>
Maddito <span class='var' id='note91' title='kāmakaṇṭako (bj, s1-3, pts1)'>kāmakaṇḍako</span>;<br>
Mohakkhayaṃ anuppatto,<br>
Sukhadukkhesu na vedhatī sa bhikkhū”ti.</p>
</blockquote>
<p class='endsection'>Dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Nandavagga</span> <span class='hidden'>Nandasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

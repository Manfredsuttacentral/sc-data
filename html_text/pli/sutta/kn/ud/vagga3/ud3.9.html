<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud3.9' lang='pli'>
<header>
<ul>
<li class='division'>Udāna&#160;3.9</li>
</ul>
<h1>Sippasutta</h1>
</header>
<p><a class='sc' id='1'></a><a class='ms' id='p_18Ud_226'></a><a class='msdiv' id='msdiv29'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi: “ko nu kho, āvuso, sippaṃ jānāti? Ko kiṃ sippaṃ sikkhi? Kataraṃ sippaṃ sippānaṃ aggan”ti?</p>
<p><a class='sc' id='2'></a><a class='pts' id='pts32'></a><a class='ms' id='p_18Ud_227'></a>Tatthekacce evamāhaṃsu: “hatthisippaṃ sippānaṃ aggan”ti. Ekacce evamāhaṃsu: “assasippaṃ sippānaṃ aggan”ti. Ekacce evamāhaṃsu: “rathasippaṃ sippānaṃ aggan”ti. Ekacce evamāhaṃsu: “dhanusippaṃ sippānaṃ aggan”ti. Ekacce evamāhaṃsu: “tharusippaṃ sippānaṃ aggan”ti. Ekacce evamāhaṃsu: “muddāsippaṃ sippānaṃ aggan”ti. Ekacce evamāhaṃsu: “gaṇanāsippaṃ sippānaṃ aggan”ti. Ekacce evamāhaṃsu: “saṅkhānasippaṃ sippānaṃ aggan”ti. Ekacce evamāhaṃsu: “lekhāsippaṃ sippānaṃ aggan”ti. Ekacce evamāhaṃsu: “<span class='var' id='note116' title='kābyasippaṃ (s1, s2)'>kāveyyasippaṃ</span> sippānaṃ aggan”ti. Ekacce evamāhaṃsu: “lokāyatasippaṃ sippānaṃ aggan”ti. Ekacce evamāhaṃsu: “<span class='var' id='note117' title='khettavijjāsippaṃ (si, s1-3, pts1)'>khattavijjāsippaṃ</span> sippānaṃ aggan”ti. Ayañcarahi tesaṃ bhikkhūnaṃ antarākathā hoti vippakatā.</p>
<p><a class='sc' id='3'></a><a class='ms' id='p_18Ud_228'></a>Atha kho bhagavā sāyanhasamayaṃ paṭisallānā vuṭṭhito yena maṇḍalamāḷo tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi: “kāya nuttha, bhikkhave, etarahi kathāya sannisinnā, kā ca pana vo antarākathā vippakatā”ti?</p>
<p><a class='sc' id='4'></a><a class='ms' id='p_18Ud_229'></a>“Idha, bhante, amhākaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ ayamantarākathā udapādi: ‘ko nu kho, āvuso, sippaṃ jānāti? Ko kiṃ sippaṃ sikkhi? Kataraṃ sippaṃ sippānaṃ aggan’ti?</p>
<p><a class='sc' id='5'></a><a class='ms' id='p_18Ud_230'></a>Tatthekacce evamāhaṃsu: ‘hatthisippaṃ sippānaṃ aggan’ti. Ekacce evamāhaṃsu: ‘assasippaṃ sippānaṃ aggan’ti. Ekacce evamāhaṃsu: ‘rathasippaṃ sippānaṃ aggan’ti. Ekacce evamāhaṃsu: ‘dhanusippaṃ sippānaṃ aggan’ti. Ekacce evamāhaṃsu: ‘tharusippaṃ sippānaṃ aggan’ti. Ekacce evamāhaṃsu: ‘muddāsippaṃ sippānaṃ aggan’ti. Ekacce evamāhaṃsu: ‘gaṇanāsippaṃ sippānaṃ aggan’ti. Ekacce evamāhaṃsu: ‘saṅkhānasippaṃ sippānaṃ aggan’ti. Ekacce evamāhaṃsu: ‘lekhāsippaṃ sippānaṃ aggan’ti. Ekacce evamāhaṃsu: ‘kāveyyasippaṃ sippānaṃ aggan’ti. Ekacce evamāhaṃsu: ‘lokāyatasippaṃ sippānaṃ aggan’ti. Ekacce evamāhaṃsu: ‘khattavijjāsippaṃ sippānaṃ aggan’ti. Ayaṃ kho no, bhante, antarākathā hoti vippakatā, atha bhagavā anuppatto”ti.</p>
<p><a class='sc' id='6'></a><a class='ms' id='p_18Ud_231'></a>“Na khvetaṃ, bhikkhave, tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe evarūpiṃ kathaṃ katheyyātha. Sannipatitānaṃ vo, bhikkhave, dvayaṃ karaṇīyaṃ—dhammī vā kathā ariyo vā tuṇhībhāvo”ti.</p>
<p><a class='sc' id='7'></a><a class='ms' id='p_18Ud_232'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='8'></a><a class='vns' id='vns33'></a><a class='ms' id='p_18Ud_233'></a>“Asippajīvī lahu atthakāmo,<a class='brnum' id='br33'></a><br>
Yatindriyo sabbadhi vippamutto;<br>
Anokasārī amamo nirāso,<br>
Hitvā mānaṃ ekacaro sa bhikkhū”ti.</p>
</blockquote>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Nandavagga</span> <span class='hidden'>Sippasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

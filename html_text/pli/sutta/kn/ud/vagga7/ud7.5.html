<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud7.5' lang='pli'>
<header>
<ul>
<li class='division'>Udāna&#160;7.5</li>
</ul>
<h1><span class='var' id='note299' title='lakuṇḍabhaddiyasuttaṃ (bj)'>Aparalakuṇḍakabhaddiyasutta</span></h1>
</header>
<p><a class='sc' id='1'></a><a class='ms' id='p_18Ud_623'></a><a class='msdiv' id='msdiv65'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā lakuṇḍakabhaddiyo sambahulānaṃ bhikkhūnaṃ piṭṭhito piṭṭhito yena bhagavā tenupasaṅkami.</p>
<p><a class='sc' id='2'></a><a class='ms' id='p_18Ud_624'></a>Addasā kho bhagavā āyasmantaṃ lakuṇḍakabhaddiyaṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpaṃ. Disvāna bhikkhū āmantesi:</p>
<p><a class='sc' id='3'></a><a class='ms' id='p_18Ud_625'></a>“Passatha no tumhe, bhikkhave, etaṃ bhikkhuṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpan”ti? “Evaṃ, bhante”ti.</p>
<p><a class='sc' id='4'></a><a class='ms' id='p_18Ud_626'></a>“Eso, bhikkhave, bhikkhu mahiddhiko mahānubhāvo. Na ca sā samāpatti sulabharūpā yā tena bhikkhunā asamāpannapubbā—<span class='var' id='note300' title='yassatthāya (bj, mr)'>Yassa catthāya</span> kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p><a class='sc' id='5'></a><a class='ms' id='p_18Ud_627'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='6'></a><a class='vns' id='vns80'></a><a class='ms' id='p_18Ud_628'></a>“<span class='var' id='note302' title='nelaggo (bj, pts1)'>Nelaṅgo</span> setapacchādo,<a class='brnum' id='br78'></a><br>
ekāro vattatī ratho;<br>
Anīghaṃ passa āyantaṃ,<br>
chinnasotaṃ abandhanan”ti.</p>
</blockquote>
<p class='endsection'>Pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span> <span class='hidden'>Aparalakuṇḍakabhaddiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

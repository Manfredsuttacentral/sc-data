<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud4.9' lang='pli'>
<header>
<ul>
<li class='division'>Udāna&#160;4.9</li>
</ul>
<h1>Upasenasutta</h1>
</header>
<p><a class='sc' id='1'></a><a class='pts' id='pts46'></a><a class='ms' id='p_18Ud_338'></a><a class='msdiv' id='msdiv39'></a><span class='evam'>Evaṃ me sutaṃ—​</span> ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmato upasenassa vaṅgantaputtassa rahogatassa paṭisallīnassa evaṃ cetaso parivitakko udapādi: “lābhā vata me, suladdhaṃ vata me, satthā ca me bhagavā arahaṃ sammāsambuddho; svākkhāte camhi dhammavinaye agārasmā anagāriyaṃ pabbajito; sabrahmacārino ca me sīlavanto kalyāṇadhammā; sīlesu camhi paripūrakārī; susamāhito camhi ekaggacitto; arahā camhi khīṇāsavo; mahiddhiko camhi mahānubhāvo. Bhaddakaṃ me jīvitaṃ, bhaddakaṃ maraṇan”ti.</p>
<p><a class='sc' id='2'></a><a class='ms' id='p_18Ud_339'></a>Atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='3'></a><a class='vns' id='vns50'></a><a class='ms' id='p_18Ud_340'></a>“Yaṃ jīvitaṃ na tapati,<a class='brnum' id='br48'></a><br>
maraṇante na socati;<br>
Sa ve diṭṭhapado dhīro,<br>
sokamajjhe na socati.</p>
<p><a class='sc' id='4'></a><a class='vns' id='vns51'></a><a class='ms' id='p_18Ud_341'></a>Ucchinnabhavataṇhassa,<a class='brnum' id='br49'></a><br>
santacittassa bhikkhuno;<br>
Vikkhīṇo jātisaṃsāro,<br>
natthi tassa punabbhavo”ti.</p>
</blockquote>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Meghiyavagga</span> <span class='hidden'>Upasenasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

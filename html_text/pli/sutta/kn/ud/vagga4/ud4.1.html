<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud4.1' lang='pli'>
<header>
<ul>
<li class='division'>Udāna&#160;4.1</li>
</ul>
<h1>Meghiyasutta</h1>
</header>
<p><a class='sc' id='1'></a><a class='pts' id='pts34'></a><a class='ms' id='p_18Ud_248'></a><a class='msdiv' id='msdiv31'></a><span class='evam'>Evaṃ me sutaṃ—​</span> ekaṃ samayaṃ bhagavā cālikāyaṃ viharati cālike pabbate. Tena kho pana samayena āyasmā meghiyo bhagavato upaṭṭhāko hoti. Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho āyasmā meghiyo bhagavantaṃ etadavoca: “icchāmahaṃ, bhante, jantugāmaṃ piṇḍāya pavisitun”ti. “Yassadāni tvaṃ, meghiya, kālaṃ maññasī”ti.</p>
<p><a class='sc' id='2'></a><a class='ms' id='p_18Ud_249'></a>Atha kho āyasmā meghiyo pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisi. Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkami<span class='var' id='note128' title=' upasaṅkamitvā (sabbattha) 17A9:20'>. Addasā kho āyasmā meghiyo</span> kimikāḷāya nadiyā tīre <span class='var' id='note130' title='jaṅghavihāraṃ (pts1, mr)'>jaṅghāvihāraṃ</span> anucaṅkamamāno <span class='var' id='note131' title='anuvicaramāno addasā kho (bj, s1-3, pts1) | anuvicaramāno addasa (mr)'>anuvicaramāno</span> ambavanaṃ pāsādikaṃ <span class='var' id='note132' title='idaṃ padaṃ videsapotthakesu natthi, ^an9.3#1 [3.&#160;Meghiyasutta]'>manuññaṃ</span> ramaṇīyaṃ. Disvānassa etadahosi: “pāsādikaṃ vatidaṃ ambavanaṃ manuññaṃ ramaṇīyaṃ. Alaṃ vatidaṃ kulaputtassa padhānatthikassa padhānāya. Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā”ti.</p>
<p><a class='sc' id='3'></a><a class='ms' id='p_18Ud_250'></a>Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca:</p>
<p><a class='sc' id='4'></a><a class='pts' id='pts35'></a><a class='ms' id='p_18Ud_251'></a>“Idhāhaṃ, bhante, pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisiṃ. Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkamiṃ<span class='var' id='note133' title=' upasaṅkamitvā (sabbattha)'>. Addasaṃ kho ahaṃ, bhante</span>, kimikāḷāya nadiyā tīre jaṅghāvihāraṃ anucaṅkamamāno <span class='var' id='note135' title='anuvicaramāno addasaṃ (sabbattha)'>anuvicaramāno</span> ambavanaṃ pāsādikaṃ manuññaṃ ramaṇīyaṃ. Disvāna me etadahosi: ‘pāsādikaṃ vatidaṃ ambavanaṃ manuññaṃ ramaṇīyaṃ. Alaṃ vatidaṃ kulaputtassa padhānatthikassa padhānāya. Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā’ti. Sace maṃ, bhante, bhagavā <span class='var' id='note136' title='anujāneyya (^an9.3#1 [3.&#160;Meghiyasutta])'>anujānāti</span>, gaccheyyāhaṃ taṃ ambavanaṃ padhānāyā”ti.</p>
<p><a class='sc' id='5'></a><a class='ms' id='p_18Ud_252'></a>Evaṃ vutte, bhagavā āyasmantaṃ meghiyaṃ etadavoca: “āgamehi tāva, meghiya, <span class='var' id='note137' title='ekakamhā (bj, pts1) | ekakomhi (s1-3)'>ekakamhi</span> <span class='var' id='note138' title=' yāva añño koci (sī1)'>tāva, yāva aññopi koci</span> bhikkhu āgacchatī”ti.</p>
<p><a class='sc' id='6'></a><a class='ms' id='p_18Ud_253'></a>Dutiyampi kho āyasmā meghiyo bhagavantaṃ etadavoca: “bhagavato, bhante, natthi kiñci <span class='var' id='note140' title='uttariṃ (si, s1-3, km, pts1)'>uttari</span> karaṇīyaṃ, natthi katassa vā paticayo. Mayhaṃ kho pana, bhante, atthi uttari karaṇīyaṃ, atthi katassa paticayo. Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti. Dutiyampi kho bhagavā āyasmantaṃ meghiyaṃ etadavoca: “āgamehi tāva, meghiya, ekakamhi tāva, yāva aññopi koci bhikkhu āgacchatī”ti.</p>
<p><a class='sc' id='7'></a><a class='ms' id='p_18Ud_254'></a>Tatiyampi kho āyasmā meghiyo bhagavantaṃ etadavoca: “bhagavato, bhante, natthi kiñci uttari karaṇīyaṃ, natthi katassa vā paticayo. Mayhaṃ kho pana, bhante, atthi uttari karaṇīyaṃ, atthi katassa paticayo. Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti. “Padhānanti kho, meghiya, vadamānaṃ kinti vadeyyāma? Yassadāni tvaṃ, meghiya, kālaṃ maññasī”ti.</p>
<p><a class='sc' id='8'></a><a class='ms' id='p_18Ud_255'></a>Atha kho āyasmā meghiyo uṭṭhāyāsanā bhagavantaṃ abhivādetvā padakkhiṇaṃ katvā yena taṃ ambavanaṃ tenupasaṅkami; upasaṅkamitvā taṃ ambavanaṃ <span class='var' id='note141' title='ajjhogahetvā (bj, s1-3, pts1)'>ajjhogāhetvā</span> aññatarasmiṃ rukkhamūle divāvihāraṃ nisīdi. Atha kho āyasmato meghiyassa tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—kāmavitakko, byāpādavitakko, <span class='var' id='note142' title='vihiṃsāvitakkoti (bj, pts1, mr)'>vihiṃsāvitakko</span>.</p>
<p><a class='sc' id='9'></a><a class='ms' id='p_18Ud_256'></a>Atha kho āyasmato meghiyassa etadahosi: “acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā. Atha ca panimehi tīhi pāpakehi akusalehi vitakkehi anvāsattā, seyyathidaṃ—kāmavitakkena, byāpādavitakkena, vihiṃsāvitakkena”.</p>
<p><a class='sc' id='10'></a><a class='pts' id='pts36'></a><a class='ms' id='p_18Ud_257'></a>Atha kho āyasmā meghiyo sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca: “idha mayhaṃ, bhante, tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—kāmavitakko, byāpādavitakko, vihiṃsāvitakko. Tassa mayhaṃ, bhante, etadahosi: ‘acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā. Atha ca panimehi tīhi pāpakehi akusalehi vitakkehi anvāsattā, seyyathidaṃ—kāmavitakkena, byāpādavitakkena, vihiṃsāvitakkena’”.</p>
<p><a class='sc' id='11'></a><a class='ms' id='p_18Ud_258'></a>“Aparipakkāya, meghiya, cetovimuttiyā pañca dhammā paripākāya saṃvattanti. Katame pañca?</p>
<p><a class='sc' id='12'></a><a class='ms' id='p_18Ud_259'></a>Idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko. Aparipakkāya, meghiya, cetovimuttiyā ayaṃ paṭhamo dhammo paripākāya saṃvattati.<a class='brnum' id='br1'></a></p>
<p><a class='sc' id='13'></a><a class='ms' id='p_18Ud_260'></a>Puna caparaṃ, meghiya, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu. Aparipakkāya, meghiya, cetovimuttiyā ayaṃ dutiyo dhammo paripākāya saṃvattati.<a class='brnum' id='br2'></a></p>
<p><a class='sc' id='14'></a><a class='ms' id='p_18Ud_261'></a>Puna caparaṃ, meghiya, bhikkhu yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī hoti akicchalābhī akasiralābhī. Aparipākāya, meghiya, cetovimuttiyā ayaṃ tatiyo dhammo paripākāya saṃvattati.<a class='brnum' id='br3'></a></p>
<p><a class='sc' id='15'></a><a class='ms' id='p_18Ud_262'></a>Puna caparaṃ, meghiya, bhikkhu āraddhavīriyo viharati, akusalānaṃ dhammānaṃ pahānāya, kusalānaṃ dhammānaṃ <span class='var' id='note143' title='uppādāya (s1-3)'>upasampadāya</span>, thāmavā daḷhaparakkamo anikkhittadhuro kusalesu dhammesu. Aparipakkāya, meghiya, cetovimuttiyā ayaṃ catuttho dhammo paripākāya saṃvattati.<a class='brnum' id='br4'></a></p>
<p><a class='sc' id='16'></a><a class='ms' id='p_18Ud_263'></a>Puna caparaṃ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Aparipakkāya, meghiya, cetovimuttiyā ayaṃ pañcamo dhammo paripākāya saṃvattati. Aparipakkāya, meghiya, cetovimuttiyā ime pañca dhammā paripākāya saṃvattanti.<a class='brnum' id='br5'></a></p>
<p><a class='sc' id='17'></a><a class='ms' id='p_18Ud_264'></a>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati, pātimokkhasaṃvarasaṃvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu.</p>
<p><a class='sc' id='18'></a><a class='pts' id='pts37'></a><a class='ms' id='p_18Ud_265'></a>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī bhavissati akicchalābhī akasiralābhī.</p>
<p><a class='sc' id='19'></a><a class='ms' id='p_18Ud_266'></a>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ āraddhavīriyo viharissati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.</p>
<p><a class='sc' id='20'></a><a class='ms' id='p_18Ud_267'></a>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.</p>
<p><a class='sc' id='21'></a><a class='ms' id='p_18Ud_268'></a>Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya. Aniccasaññino hi, meghiya, anattasaññā saṇṭhāti, anattasaññī asmimānasamugghātaṃ pāpuṇāti diṭṭheva dhamme nibbānan”ti.</p>
<p><a class='sc' id='22'></a><a class='ms' id='p_18Ud_269'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='23'></a><a class='vns' id='vns38'></a><a class='ms' id='p_18Ud_270'></a>“Khuddā vitakkā sukhumā vitakkā,<a class='brnum' id='br38'></a><br>
<span class='var' id='note144' title='anuggatā (bj, mr aṭṭhakathāyaṃ pāṭhantaraṃ)'>Anugatā</span> manaso <span class='var' id='note145' title='ubbilāpā (si, s1-3, pts1)'>uppilāvā</span>;<br>
Ete avidvā manaso vitakke,<br>
Hurā huraṃ dhāvati bhantacitto.</p>
<p><a class='sc' id='24'></a><a class='vns' id='vns39'></a><a class='ms' id='p_18Ud_271'></a>Ete ca vidvā manaso vitakke,<a class='brnum' id='br39'></a><br>
Ātāpiyo saṃvaratī satīmā;<br>
Anugate manaso uppilāve,<br>
Asesamete pajahāsi buddho”ti.</p>
</blockquote>
<p class='endsection'>Paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Meghiyavagga</span> <span class='hidden'>Meghiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud4.3' lang='pli'>
<header>
<ul>
<li class='division'>Udāna&#160;4.3</li>
</ul>
<h1><span class='var' id='note150' title='gopālasuttaṃ (bj)'>Gopālakasutta</span></h1>
</header>
<p><a class='sc' id='1'></a><a class='ms' id='p_18Ud_279'></a><a class='msdiv' id='msdiv33'></a><span class='evam'>Evaṃ me sutaṃ—​</span> ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ. Atha kho bhagavā maggā okkamma yena aññataraṃ rukkhamūlaṃ tenupasaṅkami; upasaṅkamitvā paññatte āsane nisīdi.</p>
<p><a class='sc' id='2'></a><a class='ms' id='p_18Ud_280'></a>Atha kho aññataro gopālako yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ gopālakaṃ bhagavā dhammiyā kathāya sandassesi <span class='var' id='note151' title='samādāpesi (?)'>samādapesi</span> samuttejesi sampahaṃsesi.</p>
<p><a class='sc' id='3'></a><a class='ms' id='p_18Ud_281'></a>Atha kho so gopālako bhagavatā dhammiyā kathāya sandassito <span class='var' id='note152' title='samādāpito (?)'>samādapito</span> samuttejito sampahaṃsito bhagavantaṃ etadavoca: “adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho so gopālako bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class='sc' id='4'></a><a class='ms' id='p_18Ud_282'></a>Atha kho so gopālako tassā rattiyā accayena sake nivesane pahūtaṃ appodakapāyāsaṃ paṭiyādāpetvā navañca sappiṃ bhagavato kālaṃ ārocesi: “kālo, bhante, niṭṭhitaṃ bhattan”ti.</p>
<p><a class='sc' id='5'></a><a class='pts' id='pts39'></a><a class='ms' id='p_18Ud_283'></a>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena tassa gopālakassa nivesanaṃ tenupasaṅkami; upasaṅkamitvā paññatte āsane nisīdi. Atha kho so gopālako buddhappamukhaṃ bhikkhusaṃghaṃ <span class='var' id='note153' title='appodakapāyāsena ca (s1-3, pts1)'>appodakapāyāsena</span> navena ca sappinā sahatthā santappesi sampavāresi. Atha kho so gopālako bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho taṃ gopālakaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. Atha kho acirapakkantassa bhagavato taṃ gopālakaṃ aññataro puriso sīmantarikāya jīvitā voropesi.</p>
<p><a class='sc' id='6'></a><a class='ms' id='p_18Ud_284'></a>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “yena, bhante, gopālakena ajja buddhappamukho bhikkhusaṅgho appodakapāyāsena navena ca sappinā sahatthā santappito sampavārito so kira, bhante, gopālako aññatarena purisena sīmantarikāya jīvitā voropito”ti.</p>
<p><a class='sc' id='7'></a><a class='ms' id='p_18Ud_285'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='8'></a><a class='vns' id='vns42'></a><a class='ms' id='p_18Ud_286'></a>“Diso disaṃ yaṃ taṃ kayirā,<a class='brnum' id='br42'></a><br>
verī vā pana verinaṃ;<br>
Micchāpaṇihitaṃ cittaṃ,<br>
pāpiyo naṃ tato kare”ti.</p>
</blockquote>
<p class='endsection'>Tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Meghiyavagga</span> <span class='hidden'>Gopālakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

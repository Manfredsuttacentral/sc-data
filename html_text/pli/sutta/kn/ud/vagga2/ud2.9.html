<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud2.9' lang='pli'>
<header>
<ul>
<li class='division'>Udāna&#160;2.9</li>
</ul>
<h1>Visākhāsutta</h1>
</header>
<p><a class='sc' id='1'></a><a class='ms' id='p_18Ud_135'></a><a class='msdiv' id='msdiv19'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena visākhāya migāramātuyā kocideva attho raññe pasenadimhi kosale <span class='var' id='note71' title='paṭibandho (pts1, mr)'>paṭibaddho</span> hoti. Taṃ rājā pasenadi kosalo na yathādhippāyaṃ tīreti.</p>
<p><a class='sc' id='2'></a><a class='ms' id='p_18Ud_136'></a>Atha kho visākhā <span class='var' id='note72' title='divādivasseva (s1-3) | divādivase yeva (pts1) | divā divassayeva (mr)'>migāramātā divā divassa</span> yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho visākhaṃ migāramātaraṃ bhagavā etadavoca: “handa kuto nu tvaṃ, visākhe, āgacchasi divā divassā”ti? “Idha me, bhante, kocideva attho raññe pasenadimhi kosale paṭibaddho; taṃ rājā pasenadi kosalo na yathādhippāyaṃ tīretī”ti.</p>
<p><a class='sc' id='3'></a><a class='ms' id='p_18Ud_137'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='4'></a><a class='vns' id='vns23'></a><a class='ms' id='p_18Ud_138'></a>“Sabbaṃ paravasaṃ dukkhaṃ,<a class='brnum' id='br23'></a><br>
sabbaṃ issariyaṃ sukhaṃ;<br>
Sādhāraṇe vihaññanti,<br>
yogā hi duratikkamā”ti.</p>
</blockquote>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mucalindavagga</span> <span class='hidden'>Visākhāsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud8.1' lang='pli'>
<header>
<ul>
<li class='division'><span class='var' id='note316' title='pāṭaligāmivaggo (s1-3)'>Udāna&#160;8.1</span></li>
</ul>
<h1><span class='var' id='note317' title='paṭhamanibbānasuttaṃ (bj)'>Paṭhamanibbānapaṭisaṃyuttasutta</span></h1>
</header>
<p><a class='sc' id='1'></a><a class='pts' id='pts80'></a><a class='ms' id='p_18Ud_661'></a><a class='msdiv' id='msdiv71'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. <span class='var' id='note318' title='te ca bhikkhū (bj, s1-3, pts1)'>Tedha bhikkhū</span> <span class='var' id='note319' title='aṭṭhī katvā (bj) | aṭṭhikatvā (s1-3, pts1)'>aṭṭhiṃ katvā</span> manasi katvā <span class='var' id='note320' title='sabbaṃ cetasā (itipi aññasuttesu)'>sabbaṃ cetaso</span> samannāharitvā ohitasotā dhammaṃ suṇanti.</p>
<p><a class='sc' id='2'></a><a class='ms' id='p_18Ud_662'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<p><a class='sc' id='3'></a><a class='ms' id='p_18Ud_663'></a>“Atthi, bhikkhave, tadāyatanaṃ, yattha neva pathavī, na āpo, na tejo, na vāyo, na ākāsānañcāyatanaṃ, na viññāṇañcāyatanaṃ, na ākiñcaññāyatanaṃ, na nevasaññānāsaññāyatanaṃ, nāyaṃ loko, na paraloko, na ubho candimasūriyā. Tatrāpāhaṃ, bhikkhave, neva āgatiṃ vadāmi, na gatiṃ, na ṭhitiṃ, na cutiṃ, na upapattiṃ; appatiṭṭhaṃ, appavattaṃ, anārammaṇamevetaṃ. Esevanto dukkhassā”ti.</p>
<p class='endsection'>Paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pāṭaligāmiyavagga</span> <span class='hidden'>Paṭhamanibbānapaṭisaṃyuttasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

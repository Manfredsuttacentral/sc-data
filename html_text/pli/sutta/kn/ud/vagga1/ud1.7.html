<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud1.7' lang='pli'>
<header>
<ul>
<li class='division'>Udāna&#160;1.7</li>
</ul>
<h1><span class='var' id='note23' title='pāvāsuttaṃ (bj)'>Ajakalāpakasutta</span></h1>
</header>
<p><a class='sc' id='1'></a><a class='pts' id='pts5'></a><a class='ms' id='p_18Ud_33'></a><a class='msdiv' id='msdiv7'></a><span class='evam'>Evaṃ me sutaṃ—​</span> ekaṃ samayaṃ bhagavā <span class='var' id='note24' title='pāṭaliyaṃ (pts1)'>pāvāyaṃ</span> viharati ajakalāpake cetiye, ajakalāpakassa yakkhassa bhavane. Tena kho pana samayena bhagavā rattandhakāratimisāyaṃ abbhokāse nisinno hoti; devo ca ekamekaṃ phusāyati. Atha kho ajakalāpako yakkho bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṃ “akkulo pakkulo”ti akkulapakkulikaṃ akāsi: “eso te, samaṇa, pisāco”ti.</p>
<p><a class='sc' id='2'></a><a class='ms' id='p_18Ud_34'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='3'></a><a class='vns' id='vns7'></a><a class='ms' id='p_18Ud_35'></a>“Yadā sakesu dhammesu,<a class='brnum' id='br7'></a><br>
pāragū hoti brāhmaṇo;<br>
Atha etaṃ pisācañca,<br>
pakkulañcātivattatī”ti.</p>
</blockquote>
<p class='endsection'>Sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Bodhivagga</span> <span class='hidden'>Ajakalāpakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

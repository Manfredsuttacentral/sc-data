<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja444' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>444. Kaṇhadīpāyanajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.31'></a><a class='ms' id='p_22J_1975'></a><a class='msdiv' id='msdiv62'></a>“Sattāhamevāhaṃ pasannacitto,<br>
Puññatthiko <span class='var' id='note1152' title='acariṃ (bj, pts1) | ācari (s2, s3)'>ācariṃ</span> brahmacariyaṃ;<br>
Athāparaṃ yaṃ caritaṃ <span class='var' id='note1153' title='mamayidaṃ (s2, s3) | mamāyidaṃ (pts1)'>mamedaṃ</span>,<br>
Vassāni paññāsa samādhikāni;<br>
<span class='var' id='note1154' title='vāhi (pts1, mr)'>Akāmakovāpi</span> ahaṃ carāmi,<br>
Etena saccena suvatthi hotu;<br>
Hataṃ visaṃ jīvatu yaññadatto”.</p>
<p><a class='sc' id='2'></a><a class='pts' id='pts4.32'></a><a class='ms' id='p_22J_1976'></a><a class='msdiv' id='msdiv63'></a>“Yasmā dānaṃ nābhinandiṃ kadāci,<br>
Disvānahaṃ atithiṃ vāsakāle;<br>
Na cāpi me appiyataṃ aveduṃ,<br>
Bahussutā samaṇabrāhmaṇā ca”.<br>
Akāmakovāpi ahaṃ dadāmi,<br>
Etena saccena suvatthi hotu;<br>
Hataṃ visaṃ jīvatu yaññadatto.</p>
<p><a class='sc' id='3'></a><a class='ms' id='p_22J_1977'></a><a class='msdiv' id='msdiv64'></a>“Āsīviso tāta pahūtatejo,<br>
Yo taṃ <span class='var' id='note1155' title='adaṃsi (bj) | aḍaṃsī (s2, s3) | aḍatthi (pts1)'>adaṃsī</span> <span class='var' id='note1156' title='bilarā (bj) | biḷārā (s2, s3) | patarā (pts1)'>sacarā</span> udicca;<br>
Tasmiñca me appiyatāya ajja,<br>
Pitari ca te natthi koci viseso;<br>
Etena saccena suvatthi hotu,<br>
Hataṃ visaṃ jīvatu yaññadatto”.</p>
<p><a class='sc' id='4'></a><a class='pts' id='pts4.33'></a><a class='ms' id='p_22J_1978'></a><a class='msdiv' id='msdiv65'></a>“Santā <span class='var' id='note1157' title='ye ca (s2, s3, mr)'>dantāyeva</span> paribbajanti,<br>
Aññatra kaṇhā <span class='var' id='note1158' title='anakāmarūpā (bj, s2, s3, pts1)'>natthākāmarūpā</span>;<br>
Dīpāyana kissa jigucchamāno,<br>
Akāmako carasi brahmacariyaṃ”.</p>
<p><a class='sc' id='5'></a><a class='ms' id='p_22J_1979'></a><a class='msdiv' id='msdiv66'></a>“Saddhāya nikkhamma punaṃ nivatto,<br>
So <span class='var' id='note1159' title='eḷamūgo capalo (s2, s3, mr) | elamūgo va bālo (pts1)'>eḷamūgova bālo</span> vatāyaṃ;<br>
Etassa vādassa jigucchamāno,<br>
Akāmako carāmi brahmacariyaṃ;<br>
<span class='var' id='note1160' title='viññūpasatthañca satañca ṭhānaṃ (s2, s3, pts1) | viññūpasatthaṃ vasitaṃ ca ṭhānaṃ (mr)'>Viññuppasatthañca satañca ṭhānaṃ</span>,<br>
Evampahaṃ puññakaro bhavāmi”.</p>
<p><a class='sc' id='6'></a><a class='pts' id='pts4.34'></a><a class='ms' id='p_22J_1980'></a><a class='msdiv' id='msdiv67'></a>“Samaṇe tuvaṃ brāhmaṇe addhike ca,<br>
Santappayāsi annapānena bhikkhaṃ;<br>
Opānabhūtaṃva gharaṃ tava yidaṃ,<br>
Annena pānena upetarūpaṃ;<br>
Atha kissa vādassa jigucchamāno,<br>
Akāmako dānamimaṃ dadāsi”.</p>
<p><a class='sc' id='7'></a><a class='ms' id='p_22J_1981'></a><a class='msdiv' id='msdiv68'></a>“Pitaro ca me āsuṃ pitāmahā ca,<br>
Saddhā ahuṃ dānapatī vadaññū;<br>
Taṃ kullavattaṃ anuvattamāno,<br>
Māhaṃ kule <span class='var' id='note1161' title='gandhino (bj, s2, s3, pts1, mr)'>antimagandhano</span> ahuṃ;<br>
Etassa vādassa jigucchamāno,<br>
Akāmako dānamimaṃ dadāmi”.</p>
<p><a class='sc' id='8'></a><a class='pts' id='pts4.35'></a><a class='ms' id='p_22J_1982'></a><a class='msdiv' id='msdiv69'></a>“Dahariṃ kumāriṃ asamatthapaññaṃ,<br>
Yaṃ tānayiṃ ñātikulā sugatte;<br>
Na cāpi me appiyataṃ avedi,<br>
Aññatra kāmā <span class='var' id='note1162' title='paricārayantī (bj, pts1)'>paricārayantā</span>;<br>
Atha kena vaṇṇena mayā te bhoti,<br>
Saṃvāsadhammo ahu evarūpo”.</p>
<p><a class='sc' id='9'></a><a class='ms' id='p_22J_1983'></a><a class='msdiv' id='msdiv70'></a>“Ārā dūre nayidha kadāci atthi,<br>
Paramparā nāma kule imasmiṃ;<br>
Taṃ kullavattaṃ anuvattamānā,<br>
Māhaṃ kule antimagandhinī ahuṃ;<br>
Etassa vādassa jigucchamānā,<br>
Akāmikā <span class='var' id='note1163' title='baddhacarāsmi (bj) | paṭṭhacarāmi (s2, s3) | baddhacarāmi (pts1) | paṭṭhacarāmhi (mr)'>paddhacarāmhi</span> tuyhaṃ”.</p>
<p><a class='sc' id='10'></a><a class='pts' id='pts4.36'></a><a class='ms' id='p_22J_1984'></a><a class='msdiv' id='msdiv71'></a>“Maṇḍabya <span class='var' id='note1164' title='bhāsissaṃ abhāsaneyyaṃ (bj, s2, s3, pts1) | bhāsissa’mabhāsaneyyaṃ (?)'>bhāsiṃ yamabhāsaneyyaṃ</span>,<br>
Taṃ khamyataṃ puttakahetu majja;<br>
Puttapemā na idha paratthi kiñci,<br>
So no ayaṃ jīvati yaññadatto”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_1985'></a><span class='var' id='note1165' title='maṇḍabyajātakaṃ (s2, s3, mr)'>Kaṇhadīpāyanajātakaṃ</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

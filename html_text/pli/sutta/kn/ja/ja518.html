<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja518' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>518. Paṇḍaranāgarājajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.77'></a><a class='ms' id='p_22J_3520'></a><a class='msdiv' id='msdiv258'></a>“Vikiṇṇavācaṃ <span class='var' id='note2227' title='anigūḷha (pts1)'>aniguyha</span> mantaṃ,<br>
Asaññataṃ <span class='var' id='note2228' title='aparirakkhitāraṃ (mr)'>aparicakkhitāraṃ</span>;<br>
Bhayaṃ tamanveti sayaṃ abodhaṃ,<br>
Nāgaṃ yathā paṇḍarakaṃ <span class='var' id='note2229' title='suvaṇṇo (mr)'>supaṇṇo</span>.</p>
<p><a class='sc' id='2'></a><a class='ms' id='p_22J_3521'></a><a class='msdiv' id='msdiv259'></a>Yo guyhamantaṃ parirakkhaṇeyyaṃ,<br>
Mohā naro saṃsati <span class='var' id='note2230' title='bhāsamāno (pts1)'>hāsamāno</span>;<br>
Taṃ bhinnamantaṃ bhayamanveti khippaṃ,<br>
Nāgaṃ yathā paṇḍarakaṃ supaṇṇo.</p>
<p><a class='sc' id='3'></a><a class='ms' id='p_22J_3522'></a><a class='msdiv' id='msdiv260'></a>Nānumitto garuṃ atthaṃ,<br>
guyhaṃ veditumarahati;<br>
Sumitto ca asambuddhaṃ,<br>
sambuddhaṃ vā anatthavā.</p>
<p><a class='sc' id='4'></a><a class='ms' id='p_22J_3523'></a><a class='msdiv' id='msdiv261'></a>Vissāsamāpajjimahaṃ <span class='var' id='note2231' title='acelo (bj, pts1)'>acelaṃ</span>,<br>
Samaṇo ayaṃ sammato bhāvitatto;<br>
Tassāhamakkhiṃ <span class='var' id='note2232' title='vivaraṃ (bj)'>vivariṃ</span> guyhamatthaṃ,<br>
Atītamattho <span class='var' id='note2233' title='kapaṇo (pts1)'>kapaṇaṃ</span> rudāmi.</p>
<p><a class='sc' id='5'></a><a class='ms' id='p_22J_3524'></a><a class='msdiv' id='msdiv262'></a>Tassāhaṃ <span class='var' id='note2234' title='purimaṃ (bj)'>paramaṃ</span> brahme guyhaṃ,<br>
Vācañhi maṃ <span class='var' id='note2235' title='nāsakkhi (pts1)'>nāsakkhiṃ</span> saṃyametuṃ;<br>
Tappakkhato hi bhayamāgataṃ mamaṃ,<br>
Atītamattho kapaṇaṃ rudāmi.</p>
<p><a class='sc' id='6'></a><a class='pts' id='pts5.78'></a><a class='ms' id='p_22J_3525'></a><a class='msdiv' id='msdiv263'></a>Yo ve naro suhadaṃ maññamāno,<br>
Guyhamatthaṃ saṃsati dukkulīne;<br>
Dosā bhayā athavā <span class='var' id='note2236' title='rāgaratto (bj, s2, s3, pts1)'>rāgarattā</span>,<br>
<span class='var' id='note2237' title='pallitthito (s2, s3) | pallittho (pts1) | pallattito (mr)'>Pallatthito</span> bālo asaṃsayaṃ so.</p>
<p><a class='sc' id='7'></a><a class='ms' id='p_22J_3526'></a><a class='msdiv' id='msdiv264'></a>Tirokkhavāco asataṃ paviṭṭho,<br>
Yo saṅgatīsu mudīreti vākyaṃ;<br>
Āsīviso dummukhotyāhu taṃ naraṃ,<br>
Ārā <span class='var' id='note2238' title='ārā arā (pts1)'>ārā</span> saṃyame tādisamhā.</p>
<p><a class='sc' id='8'></a><a class='ms' id='p_22J_3527'></a><a class='msdiv' id='msdiv265'></a>Annaṃ pānaṃ <span class='var' id='note2239' title='kāsikaṃ cadanañ ca (pts1)'>kāsikacandanañca</span>,<br>
Manāpitthiyo mālamucchādanañca;<br>
Ohāya gacchāmase sabbakāme,<br>
Supaṇṇa pāṇūpagatāva tyamhā”.</p>
<p><a class='sc' id='9'></a><a class='pts' id='pts5.79'></a><a class='ms' id='p_22J_3528'></a><a class='msdiv' id='msdiv266'></a>“Ko nīdha tiṇṇaṃ garahaṃ upeti,<br>
Asmiṃdhaloke pāṇabhū nāgarāja;<br>
Samaṇo supaṇṇo athavā tvameva,<br>
Kiṃ kāraṇā paṇḍarakaggahīto”.</p>
<p><a class='sc' id='10'></a><a class='pts' id='pts5.80'></a><a class='ms' id='p_22J_3529'></a><a class='msdiv' id='msdiv267'></a>“Samaṇoti me sammatatto ahosi,<br>
Piyo ca me manasā bhāvitatto;<br>
Tassāhamakkhiṃ vivariṃ guyhamatthaṃ,<br>
Atītamattho kapaṇaṃ rudāmi”.</p>
<p><a class='sc' id='11'></a><a class='ms' id='p_22J_3530'></a><a class='msdiv' id='msdiv268'></a>“Na catthi satto amaro pathabyā,<br>
Paññāvidhā natthi na ninditabbā;<br>
Saccena dhammena <span class='var' id='note2240' title='dhiyā (bj, pts1)'>dhitiyā</span> damena,<br>
Alabbhamabyāharatī naro idha.</p>
<p><a class='sc' id='12'></a><a class='ms' id='p_22J_3531'></a><a class='msdiv' id='msdiv269'></a>Mātāpitā paramā bandhavānaṃ,<br>
Nāssa tatiyo anukampakatthi;<br>
Tesampi guyhaṃ paramaṃ na saṃse,<br>
Mantassa bhedaṃ parisaṅkamāno.</p>
<p><a class='sc' id='13'></a><a class='ms' id='p_22J_3532'></a><a class='msdiv' id='msdiv270'></a>Mātāpitā bhaginī bhātaro ca,<br>
Sahāyā vā yassa honti sapakkhā;<br>
Tesampi guyhaṃ paramaṃ na saṃse,<br>
Mantassa bhedaṃ parisaṅkamāno.</p>
<p><a class='sc' id='14'></a><a class='ms' id='p_22J_3533'></a><a class='msdiv' id='msdiv271'></a>Bhariyā ce purisaṃ vajjā,<br>
Komārī piyabhāṇinī;<br>
Puttarūpayasūpetā,<br>
Ñātisaṅghapurakkhatā;<br>
Tassāpi guyhaṃ paramaṃ na saṃse,<br>
Mantassa bhedaṃ parisaṅkamāno.</p>
<p><a class='sc' id='15'></a><a class='pts' id='pts5.81'></a><a class='ms' id='p_22J_3534'></a><a class='msdiv' id='msdiv272'></a>Na <span class='var' id='note2241' title='guyhatthaṃ (mr)'>guyhamatthaṃ</span> vivareyya,<br>
Rakkheyya naṃ yathā nidhiṃ;<br>
Na hi pātukato sādhu,<br>
Guyho attho pajānatā.</p>
<p><a class='sc' id='16'></a><a class='ms' id='p_22J_3535'></a><a class='msdiv' id='msdiv273'></a>Thiyā guyhaṃ na saṃseyya,<br>
amittassa ca paṇḍito;<br>
Yo cāmisena saṃhīro,<br>
hadayattheno ca yo naro.</p>
<p><a class='sc' id='17'></a><a class='ms' id='p_22J_3536'></a><a class='msdiv' id='msdiv274'></a>Guyhamatthaṃ asambuddhaṃ,<br>
sambodhayati yo naro;<br>
Mantabhedabhayā tassa,<br>
dāsabhūto titikkhati.</p>
<p><a class='sc' id='18'></a><a class='ms' id='p_22J_3537'></a><a class='msdiv' id='msdiv275'></a>Yāvanto purisassatthaṃ,<br>
guyhaṃ jānanti mantinaṃ;<br>
Tāvanto tassa ubbegā,<br>
tasmā guyhaṃ na vissaje.</p>
<p><a class='sc' id='19'></a><a class='ms' id='p_22J_3538'></a><a class='msdiv' id='msdiv276'></a>Vivicca bhāseyya divā rahassaṃ,<br>
Rattiṃ giraṃ nātivelaṃ pamuñce;<br>
Upassutikā hi suṇanti mantaṃ,<br>
Tasmā manto khippamupeti bhedaṃ.</p>
<p><a class='sc' id='20'></a><a class='pts' id='pts5.82'></a><a class='ms' id='p_22J_3539'></a><a class='msdiv' id='msdiv277'></a>Yathāpi <span class='var' id='note2242' title='ayo (s2, s3) | aya (mr)'>assa</span> nagaraṃ mahantaṃ,<br>
<span class='var' id='note2243' title='āḷārakaṃ (pts1)'>Advārakaṃ</span> āyasaṃ bhaddasālaṃ;<br>
Samantakhātāparikhāupetaṃ,<br>
Evampi me te idha guyhamantā.</p>
<p><a class='sc' id='21'></a><a class='ms' id='p_22J_3540'></a><a class='msdiv' id='msdiv278'></a>Ye guyhamantā avikiṇṇavācā,<br>
Daḷhā sadatthesu narā <span class='var' id='note2244' title='dujivhā (s2, s3, pts1)'>dujivha</span>;<br>
Ārā amittā byavajanti tehi,<br>
Āsīvisā vā riva <span class='var' id='note2245' title='sattasaṅghā (bj, s2, s3)'>sattusaṅghā</span>”.</p>
<p><a class='sc' id='22'></a><a class='ms' id='p_22J_3541'></a><a class='msdiv' id='msdiv279'></a>“Hitvā gharaṃ pabbajito acelo,<br>
Naggo muṇḍo carati ghāsahetu;<br>
<span class='var' id='note2246' title='tamhī (pts1)'>Tamhi</span> nu kho vivariṃ guyhamatthaṃ,<br>
Atthā ca dhammā ca <span class='var' id='note2247' title='apāgatamhā (bj) | apagatamhā (s2, s3) | avāgatamhā (pts1)'>apaggatamhā</span>.</p>
<p><a class='sc' id='23'></a><a class='ms' id='p_22J_3542'></a><a class='msdiv' id='msdiv280'></a>Kathaṃkaro hoti supaṇṇarāja,<br>
Kiṃsīlo kena vatena vattaṃ;<br>
Samaṇo caraṃ hitvā mamāyitāni,<br>
Kathaṃkaro saggamupeti ṭhānaṃ”.</p>
<p><a class='sc' id='24'></a><a class='pts' id='pts5.83'></a><a class='ms' id='p_22J_3543'></a><a class='msdiv' id='msdiv281'></a>“Hiriyā titikkhāya <span class='var' id='note2248' title='damena khantiyā (bj, s2, s3, pts1)'>damenupeto</span>,<br>
Akkodhano pesuṇiyaṃ pahāya;<br>
Samaṇo caraṃ hitvā mamāyitāni,<br>
Evaṃkaro saggamupeti ṭhānaṃ”.</p>
<p><a class='sc' id='25'></a><a class='ms' id='p_22J_3544'></a><a class='msdiv' id='msdiv282'></a>“Mātāva puttaṃ taruṇaṃ <span class='var' id='note2249' title='tanūjaṃ (bj)'>tanujjaṃ</span>,<br>
<span class='var' id='note2250' title='sampassa taṃ (bj, pts1)'>Samphassatā</span> sabbagattaṃ phareti;<br>
Evampi me tvaṃ pāturahu dijinda,<br>
Mātāva puttaṃ anukampamāno”.</p>
<p><a class='sc' id='26'></a><a class='pts' id='pts5.84'></a><a class='ms' id='p_22J_3545'></a><a class='msdiv' id='msdiv283'></a>“Handajja tvaṃ <span class='var' id='note2251' title='mucca (bj, s2, s3)'>muñca</span> vadhā dujivha,<br>
Tayo hi puttā na hi añño atthi;<br>
Antevāsī dinnako atrajo ca,<br>
<span class='var' id='note2252' title='rajassu (bj, s2, s3, pts1)'>Rajjassu</span> puttaññataro me ahosi”.</p>
<p><a class='sc' id='27'></a><a class='ms' id='p_22J_3546'></a><a class='msdiv' id='msdiv284'></a>Icceva vākyaṃ visajjī supaṇṇo,<br>
Bhumyaṃ patiṭṭhāya dijo dujivhaṃ;<br>
“Muttajja tvaṃ sabbabhayātivatto,<br>
Thalūdake hohi mayābhigutto.</p>
<p><a class='sc' id='28'></a><a class='ms' id='p_22J_3547'></a><a class='msdiv' id='msdiv285'></a>Ātaṅkinaṃ yathā kusalo bhisakko,<br>
Pipāsitānaṃ rahadova sīto;<br>
Vesmaṃ yathā <span class='var' id='note2253' title='himasisiraṭṭitānaṃ (pts1)'>himasītaṭṭitānaṃ</span>,<br>
Evampi te saraṇamahaṃ bhavāmi”.</p>
<p><a class='sc' id='29'></a><a class='pts' id='pts5.85'></a><a class='ms' id='p_22J_3548'></a><a class='msdiv' id='msdiv286'></a>“Sandhiṃ katvā amittena,<br>
aṇḍajena jalābuja;<br>
Vivariya dāṭhaṃ sesi,<br>
kuto taṃ bhayamāgataṃ”.</p>
<p><a class='sc' id='30'></a><a class='ms' id='p_22J_3549'></a><a class='msdiv' id='msdiv287'></a>“Saṅketheva amittasmiṃ,<br>
mittasmimpi na vissase;<br>
Abhayā bhayamuppannaṃ,<br>
api mūlāni kantati.</p>
<p><a class='sc' id='31'></a><a class='ms' id='p_22J_3550'></a><a class='msdiv' id='msdiv288'></a>Kathaṃ nu vissase tyamhi,<br>
yenāsi kalaho kato;<br>
Niccayattena ṭhātabbaṃ,<br>
so <span class='var' id='note2254' title='so disamhi (pts1)'>disabbhi</span> na rajjati.</p>
<p><a class='sc' id='32'></a><a class='ms' id='p_22J_3551'></a><a class='msdiv' id='msdiv289'></a>Vissāsaye na ca <span class='var' id='note2255' title='naṃ (bj, s2, s3, pts1)'>taṃ</span> vissayeyya,<br>
<span class='var' id='note2256' title='asaṅkito ca saṅkito (bj, pts1)'>Asaṅkito saṅkito ca</span> bhaveyya;<br>
Tathā tathā viññū parakkameyya,<br>
Yathā yathā bhāvaṃ paro na jaññā”.</p>
<p><a class='sc' id='33'></a><a class='pts' id='pts5.86'></a><a class='ms' id='p_22J_3552'></a><a class='msdiv' id='msdiv290'></a>Te <span class='var' id='note2257' title='devavaṇṇī (pts1)'>devavaṇṇā</span> sukhumālarūpā,<br>
Ubho samā <span class='var' id='note2258' title='sujayo (bj, pts1)'>sujayā</span> <span class='var' id='note2259' title='puññakkhandhā (bj, s2, s3) | puññagandhā (pts1)'>puññakhandhā</span>;<br>
Upāgamuṃ <span class='var' id='note2260' title='kādambiyaṃ (bj) | kārambiyaṃ (pts1)'>karampiyaṃ</span> acelaṃ,<br>
Missībhūtā assavāhāva nāgā.</p>
<p><a class='sc' id='34'></a><a class='ms' id='p_22J_3553'></a><a class='msdiv' id='msdiv291'></a>Tato have paṇḍarako acelaṃ,<br>
Sayamevupāgamma idaṃ avoca;<br>
“Muttajjahaṃ sabbabhayātivatto,<br>
Na <span class='var' id='note2261' title='ha (pts1)'>hi</span> nūna tuyhaṃ manaso piyamhā”.</p>
<p><a class='sc' id='35'></a><a class='ms' id='p_22J_3554'></a><a class='msdiv' id='msdiv292'></a>“Piyo hi me āsi supaṇṇarājā,<br>
Asaṃsayaṃ paṇḍarakena saccaṃ;<br>
So rāgarattova akāsimetaṃ,<br>
<span class='var' id='note2262' title='pāpaṃ kammaṃ (bj, pts1)'>Pāpakammaṃ</span> sampajāno na mohā”.</p>
<p><a class='sc' id='36'></a><a class='ms' id='p_22J_3555'></a><a class='msdiv' id='msdiv293'></a>“Na me piyaṃ appiyaṃ vāpi hoti,<br>
Sampassato lokamimaṃ parañca;<br>
Susaññatānañhi viyañjanena,<br>
Asaññato lokamimaṃ carāsi.</p>
<p><a class='sc' id='37'></a><a class='pts' id='pts5.87'></a><a class='ms' id='p_22J_3556'></a><a class='msdiv' id='msdiv294'></a>Ariyāvakāsosi <span class='var' id='note2263' title='anariyo cāsi (bj, pts1) | anariyova hosi (s2, s3)'>anariyovāsi</span>,<br>
Asaññato saññatasannikāso;<br>
Kaṇhābhijātikosi anariyarūpo,<br>
Pāpaṃ bahuṃ duccaritaṃ acāri.</p>
<p><a class='sc' id='38'></a><a class='ms' id='p_22J_3557'></a><a class='msdiv' id='msdiv295'></a>Aduṭṭhassa tuvaṃ dubbhi,<br>
<span class='var' id='note2264' title='dūbhī (pts1)'>dubbhī</span> ca pisuṇo casi;<br>
Etena saccavajjena,<br>
muddhā te phalatu sattadhā”.</p>
<p><a class='sc' id='39'></a><a class='ms' id='p_22J_3558'></a><a class='msdiv' id='msdiv296'></a>“Tasmā hi mittānaṃ na dubbhitabbaṃ,<br>
<span class='var' id='note2265' title='mittadubbhā hi (s2, s3) | mittaddubhā (pts1)'>Mittadubbhā</span> pāpiyo natthi añño;<br>
Āsittasatto nihato pathabyā,<br>
Indassa vākyena hi saṃvaro hato”ti.</p>
</blockquote>
<p class='endsutta'><a class='sc' id='40'></a><a class='ms' id='p_22J_3559'></a><span class='var' id='note2266' title='paṇḍarakajātakaṃ (bj, s2, s3) | paṇḍarajātakaṃ (pts1)'>Paṇḍaranāgarājajātakaṃ</span> aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

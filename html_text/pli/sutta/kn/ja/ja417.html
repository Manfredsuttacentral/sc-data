<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja417' lang='pli'>
<header>
<ul>
<li class='division'>Jātaka</li>
<li>Aṭṭhakanipāta</li>
<li>Kaccānivagga</li>
</ul>
<h1>417. Kaccānijātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.425'></a><a class='ms' id='p_22J_1673'></a><a class='msdiv' id='msdiv1'></a>“Odātavatthā suci allakesā,<br>
Kaccāni kiṃ <span class='var' id='note973' title='kumbhimapassayitvā (pts1)'>kumbhimadhissayitvā</span>;<br>
Piṭṭhā tilā dhovasi taṇḍulāni,<br>
Tilodano hehiti kissahetu”.</p>
<p><a class='sc' id='2'></a><a class='ms' id='p_22J_1674'></a><a class='msdiv' id='msdiv2'></a>“Na kho ayaṃ brāhmaṇa <span class='var' id='note974' title='bhojanatthaṃ (s2, s3)'>bhojanatthā</span>,<br>
Tilodano hehiti sādhupakko;<br>
Dhammo mato tassa <span class='var' id='note975' title='pahūtamajja (bj) | pahūnamajja (s2, s3) | bahūtamajjā (pts1)'>pahuttamajja</span>,<br>
Ahaṃ karissāmi susānamajjhe”.</p>
<p><a class='sc' id='3'></a><a class='pts' id='pts3.426'></a><a class='ms' id='p_22J_1675'></a><a class='msdiv' id='msdiv3'></a>“Anuvicca kaccāni karohi kiccaṃ,<br>
Dhammo mato ko nu <span class='var' id='note976' title='taveta (bj, s2, s3, pts1)'>taveva</span> saṃsi;<br>
Sahassanetto atulānubhāvo,<br>
Na miyyatī dhammavaro kadāci”.</p>
<p><a class='sc' id='4'></a><a class='ms' id='p_22J_1676'></a><a class='msdiv' id='msdiv4'></a>“Daḷhappamāṇaṃ mama ettha brahme,<br>
Dhammo mato natthi mamettha kaṅkhā;<br>
Yeyeva dāni pāpā bhavanti,<br>
Te teva dāni sukhitā bhavanti.</p>
<p><a class='sc' id='5'></a><a class='ms' id='p_22J_1677'></a><a class='msdiv' id='msdiv5'></a>Suṇisā hi mayhaṃ vañjhā ahosi,<br>
Sā maṃ vadhitvāna vijāyi puttaṃ;<br>
Sā dāni sabbassa kulassa issarā,<br>
Ahaṃ <span class='var' id='note977' title='vasāmi (s2, s3)'>panamhi</span> apaviddhā ekikā”.</p>
<p><a class='sc' id='6'></a><a class='ms' id='p_22J_1678'></a><a class='msdiv' id='msdiv6'></a>“Jīvāmi vohaṃ <span class='var' id='note978' title='nāhaṃ matosmi (bj, pts1)'>na matohamasmi</span>,<br>
Taveva atthāya idhāgatosmi;<br>
Yā taṃ vadhitvāna vijāyi puttaṃ,<br>
Sahāva puttena karomi bhasmaṃ”.</p>
<p><a class='sc' id='7'></a><a class='pts' id='pts3.427'></a><a class='ms' id='p_22J_1679'></a><a class='msdiv' id='msdiv7'></a>“<span class='var' id='note979' title='etañca (bj, pts1)'>Evañca</span> te ruccati devarāja,<br>
Mameva atthāya idhāgatosi;<br>
Ahañca putto suṇisā ca nattā,<br>
Sammodamānā gharamāvasema”.</p>
<p><a class='sc' id='8'></a><a class='ms' id='p_22J_1680'></a><a class='msdiv' id='msdiv8'></a>“Evañca te ruccati kātiyāni,<br>
Hatāpi santā na jahāsi dhammaṃ;<br>
<span class='var' id='note980' title='tvañca (pts1, mr)'>Tuvañca</span> putto suṇisā ca nattā,<br>
Sammodamānā gharamāvasetha.</p>
<p><a class='sc' id='9'></a><a class='ms' id='p_22J_1681'></a><a class='msdiv' id='msdiv9'></a>Sā kātiyānī suṇisāya saddhiṃ,<br>
Sammodamānā gharamāvasittha;<br>
Putto ca nattā ca upaṭṭhahiṃsu,<br>
Devānamindena adhiggahītā”ti.</p>
</blockquote>
<p class='endsutta'><a class='sc' id='10'></a><a class='ms' id='p_22J_1682'></a>Kaccānijātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

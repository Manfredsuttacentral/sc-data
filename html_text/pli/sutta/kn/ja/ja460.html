<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja460' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>460. Yudhañcayajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.120'></a><a class='ms' id='p_22J_2184'></a><a class='msdiv' id='msdiv73'></a>“<span class='var' id='note1299' title='... paribbūḷhaṃ (bj, pts1) | ... paribyuḷhaṃ (s2, s3)'>Mittāmaccaparibyūḷhaṃ</span>,<br>
ahaṃ vande rathesabhaṃ;<br>
<span class='var' id='note1300' title='pabbajissaṃ mahārāja (bj, pts1)'>Pabbajissāmahaṃ rāja</span>,<br>
taṃ devo anumaññatu”.</p>
<p><a class='sc' id='2'></a><a class='ms' id='p_22J_2185'></a><a class='msdiv' id='msdiv74'></a>“Sace te ūnaṃ kāmehi,<br>
<span class='var' id='note1301' title='ahaṃva pūrayāmi (mr)'>ahaṃ paripūrayāmi</span> te;<br>
Yo taṃ hiṃsati vāremi,<br>
mā <span class='var' id='note1302' title='pabbaji (bj, pts1) | pabbajja (s2, s3)'>pabbaja</span> <span class='var' id='note1303' title='yudhañjaya (bj, s2, s3) | yuvañjaya (pts1)'>yudhañcaya</span>”.</p>
<p><a class='sc' id='3'></a><a class='pts' id='pts4.121'></a><a class='ms' id='p_22J_2186'></a><a class='msdiv' id='msdiv75'></a>“Na matthi ūnaṃ kāmehi,<br>
hiṃsitā me na vijjati;<br>
Dīpañca kātumicchāmi,<br>
yaṃ jarā nābhikīrati”.</p>
<p><a class='sc' id='4'></a><a class='ms' id='p_22J_2187'></a><a class='msdiv' id='msdiv76'></a>“Putto vā pitaraṃ yāce,<br>
pitā vā puttamorasaṃ;<br>
<span class='var' id='note1304' title='negamo yācate (bj, s2, s3, pts1)'>Negamo taṃ yāce</span> tāta,<br>
mā pabbaja yudhañcaya”.</p>
<p><a class='sc' id='5'></a><a class='ms' id='p_22J_2188'></a><a class='msdiv' id='msdiv77'></a>“Mā maṃ deva nivārehi,<br>
pabbajantaṃ rathesabha;<br>
Māhaṃ kāmehi sammatto,<br>
jarāya vasamanvagū”.</p>
<p><a class='sc' id='6'></a><a class='ms' id='p_22J_2189'></a><a class='msdiv' id='msdiv78'></a>“Ahaṃ taṃ tāta yācāmi,<br>
ahaṃ putta nivāraye;<br>
Ciraṃ taṃ daṭṭhumicchāmi,<br>
mā pabbaja yudhañcaya”.</p>
<p><a class='sc' id='7'></a><a class='pts' id='pts4.122'></a><a class='ms' id='p_22J_2190'></a><a class='msdiv' id='msdiv79'></a>“Ussāvova tiṇaggamhi,<br>
sūriyuggamanaṃ pati;<br>
Evamāyu manussānaṃ,<br>
mā maṃ amma nivāraya”.</p>
<p><a class='sc' id='8'></a><a class='ms' id='p_22J_2191'></a><a class='msdiv' id='msdiv80'></a>“Taramāno imaṃ yānaṃ,<br>
<span class='var' id='note1305' title='āropentu (pts1)'>āropetu</span> rathesabha;<br>
Mā me mātā tarantassa,<br>
antarāyakarā ahu”.</p>
<p><a class='sc' id='9'></a><a class='ms' id='p_22J_2192'></a><a class='msdiv' id='msdiv81'></a>“Abhidhāvatha bhaddante,<br>
suññaṃ hessati rammakaṃ;<br>
Yudhañcayo anuññāto,<br>
sabbadattena rājinā.</p>
<p><a class='sc' id='10'></a><a class='pts' id='pts4.123'></a><a class='ms' id='p_22J_2193'></a><a class='msdiv' id='msdiv82'></a>Yohu seṭṭho <span class='var' id='note1306' title='manussānaṃ (s2, s3) | sahassānaṃ (mr)'>sahassassa</span>,<br>
yuvā kañcanasannibho;<br>
Soyaṃ kumāro pabbajito,<br>
kāsāyavasano balī”.</p>
<p><a class='sc' id='11'></a><a class='ms' id='p_22J_2194'></a><a class='msdiv' id='msdiv83'></a>“Ubho kumārā pabbajitā,<br>
yudhañcayo yudhiṭṭhilo;<br>
Pahāya mātāpitaro,<br>
saṅgaṃ chetvāna maccuno”ti.</p>
</blockquote>
<p class='endsutta'><a class='sc' id='12'></a><a class='ms' id='p_22J_2195'></a><span class='var' id='note1307' title='yudhañjayajātakaṃ (bj, s2, s3) | yuvañjayajātakaṃ (pts1)'>Yudhañcayajātakaṃ</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

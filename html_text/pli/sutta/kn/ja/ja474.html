<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja474' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>474. Ambajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.203'></a><a class='ms' id='p_22J_2384'></a><a class='msdiv' id='msdiv1'></a>“<span class='var' id='note1421' title='āhāsi (?)'>Ahāsi</span> me ambaphalāni pubbe,<br>
Aṇūni thūlāni ca brahmacāri;<br>
Teheva mantehi na dāni tuyhaṃ,<br>
Dumapphalā pātubhavanti brahme”.</p>
<p><a class='sc' id='2'></a><a class='pts' id='pts4.204'></a><a class='ms' id='p_22J_2385'></a><a class='msdiv' id='msdiv2'></a>“Nakkhattayogaṃ paṭimānayāmi,<br>
<span class='var' id='note1422' title='khaṇaṃ muhuttaṃ na maṃ tosayanti (bj, pts1)'>Khaṇaṃ muhuttañca mante na passaṃ</span>;<br>
Nakkhattayogañca khaṇañca laddhā,<br>
<span class='var' id='note1423' title='athāharissambaphalaṃ (bj, pts1)'>Addhāharissambaphalaṃ</span> pahūtaṃ”.</p>
<p><a class='sc' id='3'></a><a class='ms' id='p_22J_2386'></a><a class='msdiv' id='msdiv3'></a>“Nakkhattayogaṃ na pure abhāṇi,<br>
Khaṇaṃ muhuttaṃ na pure asaṃsi;<br>
<span class='var' id='note1424' title='athāharī (bj) | athāhari (s2, s3, pts1)'>Sayaṃ harī</span> ambaphalaṃ pahūtaṃ,<br>
Vaṇṇena gandhena rasenupetaṃ.</p>
<p><a class='sc' id='4'></a><a class='ms' id='p_22J_2387'></a><a class='msdiv' id='msdiv4'></a>Mantābhijappena <span class='var' id='note1425' title='pura’ssa (bj, pts1) | purepi (s2, s3)'>pure hi</span> tuyhaṃ,<br>
Dumapphalā pātubhavanti brahme;<br>
Svājja na pāresi <span class='var' id='note1426' title='japampi mante (bj, pts1)'>jappampi mantaṃ</span>,<br>
Ayaṃ so ko nāma tavajja dhammo”.</p>
<p><a class='sc' id='5'></a><a class='ms' id='p_22J_2388'></a><a class='msdiv' id='msdiv5'></a>“Caṇḍālaputto mama sampadāsi,<br>
Dhammena mante pakatiñca saṃsi;<br>
Mā cassu me pucchito nāmagottaṃ,<br>
Guyhittho <span class='var' id='note1427' title='mā taṃ (bj, s2, s3, pts1)'>atthaṃ</span> <span class='var' id='note1428' title='vijaheyyu mantā (s2, s3)'>vijaheyya manto</span>.</p>
<p><a class='sc' id='6'></a><a class='ms' id='p_22J_2389'></a><a class='msdiv' id='msdiv6'></a>Sohaṃ janindena janamhi puṭṭho,<br>
Makkhābhibhūto alikaṃ abhāṇiṃ;<br>
‘Mantā ime brāhmaṇassā’ti micchā,<br>
Pahīnamanto kapaṇo rudāmi”.</p>
<p><a class='sc' id='7'></a><a class='pts' id='pts4.205'></a><a class='ms' id='p_22J_2390'></a><a class='msdiv' id='msdiv7'></a>“Eraṇḍā pucimandā vā,<br>
atha vā pālibhaddakā;<br>
Madhuṃ madhutthiko vinde,<br>
so hi tassa dumuttamo.</p>
<p><a class='sc' id='8'></a><a class='ms' id='p_22J_2391'></a><a class='msdiv' id='msdiv8'></a>Khattiyā brāhmaṇā vessā,<br>
suddā caṇḍālapukkusā;<br>
Yamhā dhammaṃ vijāneyya,<br>
so hi tassa naruttamo.</p>
<p><a class='sc' id='9'></a><a class='ms' id='p_22J_2392'></a><a class='msdiv' id='msdiv9'></a>Imassa daṇḍañca vadhañca datvā,<br>
Gale gahetvā <span class='var' id='note1429' title='balayātha (s2, s3) | galayātha (mr)'>khalayātha</span> jammaṃ;<br>
Yo uttamatthaṃ kasirena laddhaṃ,<br>
Mānātimānena vināsayittha”.</p>
<p><a class='sc' id='10'></a><a class='pts' id='pts4.206'></a><a class='ms' id='p_22J_2393'></a><a class='msdiv' id='msdiv10'></a>“Yathā samaṃ maññamāno pateyya,<br>
Sobbhaṃ guhaṃ narakaṃ pūtipādaṃ;<br>
Rajjūti vā akkame kaṇhasappaṃ,<br>
Andho yathā jotimadhiṭṭhaheyya;<br>
Evampi maṃ tvaṃ khalitaṃ <span class='var' id='note1430' title='sapaññā (pts1)'>sapañña</span>,<br>
Pahīnamantassa <span class='var' id='note1431' title='punappasīda (bj, pts1) | puna sampadāhi (s2, s3)'>punappadāhi</span>”.</p>
<p><a class='sc' id='11'></a><a class='ms' id='p_22J_2394'></a><a class='msdiv' id='msdiv11'></a>“Dhammena <span class='var' id='note1432' title='mante (bj, s2, s3, pts1)'>mantaṃ</span> tava sampadāsiṃ,<br>
<span class='var' id='note1433' title='tvampi dhammeneva (mr)'>Tuvampi dhammena</span> <span class='var' id='note1434' title='paṭiggahesi (bj, pts1)'>pariggahesi</span>;<br>
Pakatimpi te attamano asaṃsiṃ,<br>
Dhamme <span class='var' id='note1435' title='patiṭṭhaṃ (mr)'>ṭhitaṃ taṃ</span> na jaheyya manto.</p>
<p><a class='sc' id='12'></a><a class='pts' id='pts4.207'></a><a class='ms' id='p_22J_2395'></a><a class='msdiv' id='msdiv12'></a>Yo <span class='var' id='note1436' title='balamantaṃ (mr)'>bāla mantaṃ</span> kasirena laddhaṃ,<br>
Yaṃ dullabhaṃ ajja manussaloke;<br>
<span class='var' id='note1437' title='kicchā laddhā jīvikaṃ appapañño (bj) | kicchā laddhaṃ jīvitaṃ appapañño (s2, s3) | kicchāpi laddhā jīvikaṃ appañña (pts1)'>Kiñcāpi laddhā jīvituṃ appapañño</span>,<br>
Vināsayī alikaṃ bhāsamāno.</p>
<p><a class='sc' id='13'></a><a class='ms' id='p_22J_2396'></a><a class='msdiv' id='msdiv13'></a>Bālassa mūḷhassa akataññuno ca,<br>
Musā bhaṇantassa asaññatassa;<br>
Mante mayaṃ tādisake na dema,<br>
Kuto mantā gaccha na mayha ruccasī”ti.</p>
</blockquote>
<p class='endsutta'><a class='sc' id='14'></a><a class='ms' id='p_22J_2397'></a>Ambajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

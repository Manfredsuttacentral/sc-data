<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja473' lang='pli'>
<header>
<ul>
<li class='division'>Jātaka</li>
<li>Dvādasakanipāta</li>
<li>Cūḷakuṇālavagga</li>
</ul>
<h1>473. Mittāmittajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.197'></a><a class='ms' id='p_22J_2368'></a><a class='msdiv' id='msdiv121'></a>“Kāni kammāni kubbānaṃ,<br>
kathaṃ viññū parakkame;<br>
Amittaṃ jāneyya medhāvī,<br>
disvā sutvā ca paṇḍito”.</p>
<p><a class='sc' id='2'></a><a class='ms' id='p_22J_2369'></a><a class='msdiv' id='msdiv122'></a>“Na naṃ umhayate disvā,<br>
na ca naṃ paṭinandati;<br>
<span class='var' id='note1413' title='cakkhūnissa (s2, s3, mr)'>Cakkhūni cassa</span> na dadāti,<br>
paṭilomañca vattati.</p>
<p><a class='sc' id='3'></a><a class='ms' id='p_22J_2370'></a><a class='msdiv' id='msdiv123'></a>Amitte tassa bhajati,<br>
mitte tassa na sevati;<br>
Vaṇṇakāme nivāreti,<br>
akkosante pasaṃsati.</p>
<p><a class='sc' id='4'></a><a class='ms' id='p_22J_2371'></a><a class='msdiv' id='msdiv124'></a>Guyhañca tassa nakkhāti,<br>
tassa guyhaṃ na gūhati;<br>
Kammaṃ tassa na vaṇṇeti,<br>
paññassa nappasaṃsati.</p>
<p><a class='sc' id='5'></a><a class='ms' id='p_22J_2372'></a><a class='msdiv' id='msdiv125'></a>Abhave nandati tassa,<br>
bhave tassa na nandati;<br>
<span class='var' id='note1414' title='acchariyaṃ (bj, s2, s3, pts1)'>Accheraṃ</span> bhojanaṃ laddhā,<br>
tassa nuppajjate sati;<br>
Tato naṃ nānukampati,<br>
<span class='var' id='note1415' title='ahāsopi (si, s2, s3, mr)'>aho sopi</span> labheyyito.</p>
<p><a class='sc' id='6'></a><a class='ms' id='p_22J_2373'></a><a class='msdiv' id='msdiv126'></a>Iccete soḷasākārā,<br>
amittasmiṃ patiṭṭhitā;<br>
Yehi amittaṃ jāneyya,<br>
disvā sutvā ca paṇḍito”.</p>
<p><a class='sc' id='7'></a><a class='pts' id='pts4.198'></a><a class='ms' id='p_22J_2374'></a><a class='msdiv' id='msdiv127'></a>“Kāni kammāni kubbānaṃ,<br>
kathaṃ viññū parakkame;<br>
Mittaṃ jāneyya medhāvī,<br>
disvā sutvā ca paṇḍito.</p>
<p><a class='sc' id='8'></a><a class='ms' id='p_22J_2375'></a><a class='msdiv' id='msdiv128'></a>Pavutthaṃ tassa sarati,<br>
āgataṃ abhinandati;<br>
Tato kelāyito hoti,<br>
vācāya paṭinandati.</p>
<p><a class='sc' id='9'></a><a class='ms' id='p_22J_2376'></a><a class='msdiv' id='msdiv129'></a>Mitte tasseva bhajati,<br>
amitte tassa na sevati;<br>
Akkosante nivāreti,<br>
vaṇṇakāme pasaṃsati.</p>
<p><a class='sc' id='10'></a><a class='ms' id='p_22J_2377'></a><a class='msdiv' id='msdiv130'></a>Guyhañca tassa akkhāti,<br>
tassa guyhañca gūhati;<br>
Kammañca tassa vaṇṇeti,<br>
<span class='var' id='note1416' title='paññamassa (s2, s3, mr)'>paññaṃ tassa</span> pasaṃsati.</p>
<p><a class='sc' id='11'></a><a class='ms' id='p_22J_2378'></a><a class='msdiv' id='msdiv131'></a><span class='var' id='note1417' title='bhave nandati tassa ca (mr)'>Bhave ca nandati tassa</span>,<br>
abhave tassa na nandati;<br>
<span class='var' id='note1418' title='acchariyaṃ (bj, s2, s3, pts1)'>Accheraṃ</span> bhojanaṃ laddhā,<br>
tassa uppajjate sati;<br>
Tato naṃ anukampati,<br>
<span class='var' id='note1419' title='pahāsopi (s2, s3, mr)'>aho sopi</span> labheyyito.</p>
<p><a class='sc' id='12'></a><a class='ms' id='p_22J_2379'></a><a class='msdiv' id='msdiv132'></a>Iccete soḷasākārā,<br>
Mittasmiṃ suppatiṭṭhitā;<br>
Yehi <span class='var' id='note1420' title='mittaṃ sujāneyya (pts1, mr)'>mittañca jāneyya</span>,<br>
Disvā sutvā ca paṇḍito”ti. (1779)</p>
</blockquote>
<p class='endsutta'><a class='sc' id='13'></a><a class='ms' id='p_22J_2380'></a>Mittāmittajātakaṃ dasamaṃ.</p>
<p class='endsection'><a class='sc' id='14'></a><a class='ms' id='p_22J_2381'></a>Dvādasakanipātaṃ niṭṭhitaṃ.</p>
<p class='uddana-intro'><a class='sc' id='15'></a><a class='ms' id='p_22J_2382'></a>Tassuddānaṃ</p>
<blockquote class='uddanagatha'>
<p><a class='sc' id='16'></a><a class='ms' id='p_22J_2383'></a>Lahucitta sasāla kasanti puna,<br>
Atha kāma dasakhaluṭṭhānavaro;<br>
Atha kaṇha sukosiya meṇḍavaro,<br>
Padumo puna mittavarena dasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

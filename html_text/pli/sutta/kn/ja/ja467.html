<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja467' lang='pli'>
<header>
<ul>
<li class='division'>Jātaka</li>
<li>Dvādasakanipāta</li>
<li>Cūḷakuṇālavagga</li>
</ul>
<h1>467. Kāmajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.172'></a><a class='ms' id='p_22J_2278'></a><a class='msdiv' id='msdiv37'></a>“Kāmaṃ kāmayamānassa,<br>
tassa ce taṃ samijjhati;<br>
Addhā pītimano hoti,<br>
laddhā macco yadicchati.</p>
<p><a class='sc' id='2'></a><a class='ms' id='p_22J_2279'></a><a class='msdiv' id='msdiv38'></a>Kāmaṃ kāmayamānassa,<br>
tassa ce taṃ samijjhati;<br>
Tato naṃ aparaṃ kāme,<br>
ghamme taṇhaṃva vindati.</p>
<p><a class='sc' id='3'></a><a class='ms' id='p_22J_2280'></a><a class='msdiv' id='msdiv39'></a>Gavaṃva siṅgino siṅgaṃ,<br>
vaḍḍhamānassa vaḍḍhati;<br>
Evaṃ mandassa posassa,<br>
bālassa avijānato;<br>
Bhiyyo taṇhā pipāsā ca,<br>
vaḍḍhamānassa vaḍḍhati.</p>
<p><a class='sc' id='4'></a><a class='ms' id='p_22J_2281'></a><a class='msdiv' id='msdiv40'></a>Pathabyā sāliyavakaṃ,<br>
<span class='var' id='note1351' title='gavassaṃ (mr)'>gavāssaṃ</span> dāsaporisaṃ;<br>
<span class='var' id='note1352' title='datvāpi (bj, s2, s3) | datvā vā (pts1)'>Datvā ca</span> nālamekassa,<br>
iti <span class='var' id='note1353' title='viddhā (s2, s3)'>vidvā</span> samaṃ care.</p>
<p><a class='sc' id='5'></a><a class='ms' id='p_22J_2282'></a><a class='msdiv' id='msdiv41'></a>Rājā pasayha pathaviṃ vijitvā,<br>
Sasāgarantaṃ mahimāvasanto;<br>
Oraṃ samuddassa <span class='var' id='note1354' title='atittirūpo (mr)'>atittarūpo</span>,<br>
Pāraṃ samuddassapi patthayetha.</p>
<p><a class='sc' id='6'></a><a class='ms' id='p_22J_2283'></a><a class='msdiv' id='msdiv42'></a>Yāva anussaraṃ kāme,<br>
Manasā titti nājjhagā;<br>
Tato nivattā paṭikkamma disvā,<br>
Te ve <span class='var' id='note1355' title='tittā (bj, s2, s3, pts1)'>sutittā</span> ye paññāya tittā.</p>
<p><a class='sc' id='7'></a><a class='ms' id='p_22J_2284'></a><a class='msdiv' id='msdiv43'></a>Paññāya <span class='var' id='note1356' title='tittīnaṃ (s2, s3)'>tittinaṃ</span> seṭṭhaṃ,<br>
na so kāmehi tappati;<br>
Paññāya tittaṃ purisaṃ,<br>
taṇhā na kurute vasaṃ.</p>
<p><a class='sc' id='8'></a><a class='ms' id='p_22J_2285'></a><a class='msdiv' id='msdiv44'></a>Apacinetheva <span class='var' id='note1357' title='kāmāni (bj, s2, s3, pts1)'>kāmānaṃ</span>,<br>
appicchassa alolupo;<br>
Samuddamatto puriso,<br>
na so kāmehi tappati.</p>
<p><a class='sc' id='9'></a><a class='pts' id='pts4.173'></a><a class='ms' id='p_22J_2286'></a><a class='msdiv' id='msdiv45'></a>Rathakārova cammassa,<br>
parikantaṃ upāhanaṃ;<br>
Yaṃ yaṃ <span class='var' id='note1358' title='jahati (s2, s3, mr)'>cajati</span> kāmānaṃ,<br>
taṃ taṃ sampajjate sukhaṃ;<br>
Sabbañce sukhamiccheyya,<br>
sabbe kāme pariccaje”.</p>
<p><a class='sc' id='10'></a><a class='pts' id='pts4.175'></a><a class='ms' id='p_22J_2287'></a><a class='msdiv' id='msdiv46'></a>“Aṭṭha te bhāsitā gāthā,<br>
sabbā honti <span class='var' id='note1359' title='sahassiyā (?)'>sahassiyo</span>;<br>
Paṭigaṇha mahābrahme,<br>
sādhetaṃ tava bhāsitaṃ”.</p>
<p><a class='sc' id='11'></a><a class='ms' id='p_22J_2288'></a><a class='msdiv' id='msdiv47'></a>“Na me attho sahassehi,<br>
satehi nahutehi vā;<br>
Pacchimaṃ bhāsato gāthaṃ,<br>
kāme me na rato mano”.</p>
<p><a class='sc' id='12'></a><a class='ms' id='p_22J_2289'></a><a class='msdiv' id='msdiv48'></a>“<span class='var' id='note1360' title='bhaddo (bj) | bhaddako (pts1)'>Bhadrako</span> vatāyaṃ māṇavako,<br>
Sabbalokavidū muni;<br>
Yo <span class='var' id='note1361' title='yo taṇhaṃ (bj, s2, s3)'>imaṃ taṇhaṃ</span> dukkhajananiṃ,<br>
Parijānāti paṇḍito”ti.</p>
</blockquote>
<p class='endsutta'><a class='sc' id='13'></a><a class='ms' id='p_22J_2290'></a>Kāmajātakaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja526' lang='pli'>
<header>
<ul>
<li class='division'>Jātaka</li>
<li>Paṇṇāsanipāta</li>
<li>Niḷinikāvagga</li>
</ul>
<h1><span class='var' id='note196' title='nilinikejātakaṃ (bj) | naḷinikājātaka (pts1)'>1 Niḷinikājātaka</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts5.194'></a><a class='ms' id='p_23J_255'></a><a class='msdiv' id='msdiv1'></a>“<span class='var' id='note197' title='uḍḍayhate (bj, pts1)'>Uddayhate</span> janapado,<br>
raṭṭhañcāpi vinassati;<br>
Ehi <span class='var' id='note198' title='nilinike (bj) | naḷinike (s2, s3, pts1)'>niḷinike</span> gaccha,<br>
taṃ me brāhmaṇamānaya”.</p>
<p><a class='sc' id='2'></a><a class='ms' id='p_23J_256'></a><a class='msdiv' id='msdiv2'></a>“Nāhaṃ dukkhakkhamā rāja,<br>
nāhaṃ addhānakovidā;<br>
Kathaṃ ahaṃ gamissāmi,<br>
vanaṃ kuñjarasevitaṃ”.</p>
<p><a class='sc' id='3'></a><a class='ms' id='p_23J_257'></a><a class='msdiv' id='msdiv3'></a>“Phītaṃ janapadaṃ gantvā,<br>
hatthinā ca rathena ca;<br>
Dārusaṅghāṭayānena,<br>
evaṃ gaccha niḷinike.</p>
<p><a class='sc' id='4'></a><a class='pts' id='pts5.195'></a><a class='ms' id='p_23J_258'></a><a class='msdiv' id='msdiv4'></a>Hatthiassarathe pattī,<br>
gacchevādāya khattiye;<br>
Taveva vaṇṇarūpena,<br>
vasaṃ tamānayissasi”.</p>
<p><a class='sc' id='5'></a><a class='ms' id='p_23J_259'></a><a class='msdiv' id='msdiv5'></a>“Kadalīdhajapaññāṇo,<br>
ābhujīparivārito;<br>
Eso padissati rammo,<br>
isisiṅgassa assamo.</p>
<p><a class='sc' id='6'></a><a class='ms' id='p_23J_260'></a><a class='msdiv' id='msdiv6'></a>Eso aggissa saṅkhāto,<br>
eso dhūmo padissati;<br>
Maññe no aggiṃ hāpeti,<br>
isisiṅgo mahiddhiko”.</p>
<p><a class='sc' id='7'></a><a class='pts' id='pts5.196'></a><a class='ms' id='p_23J_261'></a><a class='msdiv' id='msdiv7'></a>“Tañca disvāna āyantiṃ,<br>
āmuttamaṇikuṇḍalaṃ;<br>
Isisiṅgo pāvisi bhīto,<br>
assamaṃ paṇṇachādanaṃ.</p>
<p><a class='sc' id='8'></a><a class='ms' id='p_23J_262'></a><a class='msdiv' id='msdiv8'></a>Assamassa ca sā dvāre,<br>
<span class='var' id='note199' title='bheṇḍukenassa (bj, pts1)'>geṇḍukenassa</span> kīḷati;<br>
Vidaṃsayantī aṅgāni,<br>
guyhaṃ pakāsitāni ca.</p>
<p><a class='sc' id='9'></a><a class='ms' id='p_23J_263'></a><a class='msdiv' id='msdiv9'></a>Tañca disvāna kīḷantiṃ,<br>
paṇṇasālagato jaṭī;<br>
Assamā nikkhamitvāna,<br>
idaṃ vacanamabravi.</p>
<p><a class='sc' id='10'></a><a class='ms' id='p_23J_264'></a><a class='msdiv' id='msdiv10'></a>Ambho ko nāma so rukkho,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na taṃ ohāya gacchati”.</p>
<p><a class='sc' id='11'></a><a class='ms' id='p_23J_265'></a><a class='msdiv' id='msdiv11'></a>“Assamassa <span class='var' id='note200' title='mamaṃ (bj)'>mama</span> brahme,<br>
samīpe gandhamādane;<br>
<span class='var' id='note201' title='pabbate (bj)'>Bahavo</span> tādisā rukkhā,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na maṃ ohāya gacchati”.</p>
<p><a class='sc' id='12'></a><a class='pts' id='pts5.197'></a><a class='ms' id='p_23J_266'></a><a class='msdiv' id='msdiv12'></a>“<span class='var' id='note202' title='etu (bj, s2, s3, mr)'>Etū</span> bhavaṃ assamimaṃ adetu,<br>
Pajjañca bhakkhañca paṭiccha dammi;<br>
Idamāsanaṃ atra bhavaṃ nisīdatu,<br>
Ito bhavaṃ mūlaphalāni <span class='var' id='note203' title='khādatu (bj) | bhuñjatūti (pts1)'>bhuñjatu</span>.</p>
<p><a class='sc' id='13'></a><a class='ms' id='p_23J_267'></a><a class='msdiv' id='msdiv13'></a>Kiṃ te idaṃ ūrūnamantarasmiṃ,<br>
Supicchitaṃ kaṇharivappakāsati;<br>
Akkhāhi me pucchito etamatthaṃ,<br>
Kose nu te uttamaṅgaṃ paviṭṭhaṃ”.</p>
<p><a class='sc' id='14'></a><a class='pts' id='pts5.198'></a><a class='ms' id='p_23J_268'></a><a class='msdiv' id='msdiv14'></a>“Ahaṃ vane mūlaphalesanaṃ caraṃ,<br>
<span class='var' id='note204' title='assādayiṃ (mr)'>Āsādayiṃ</span> acchaṃ sughorarūpaṃ;<br>
So maṃ patitvā sahasājjhapatto,<br>
Panujja maṃ <span class='var' id='note205' title='abbuhi (s2, s3, mr)'>abbahi</span> uttamaṅgaṃ.</p>
<p><a class='sc' id='15'></a><a class='ms' id='p_23J_269'></a><a class='msdiv' id='msdiv15'></a>Svāyaṃ vaṇo khajjati kaṇḍuvāyati,<br>
Sabbañca kālaṃ na labhāmi sātaṃ;<br>
Paho bhavaṃ kaṇḍumimaṃ vinetuṃ,<br>
Kurutaṃ bhavaṃ yācito brāhmaṇatthaṃ”.</p>
<p><a class='sc' id='16'></a><a class='ms' id='p_23J_270'></a><a class='msdiv' id='msdiv16'></a>“Gambhīrarūpo te vaṇo salohito,<br>
Apūtiko <span class='var' id='note206' title='pakkagandho (bj) | pannagandho (s2, s3, pts1)'>vaṇagandho</span> mahā ca;<br>
Karomi te kiñci kasāyayogaṃ,<br>
Yathā bhavaṃ paramasukhī bhaveyya”.</p>
<p><a class='sc' id='17'></a><a class='ms' id='p_23J_271'></a><a class='msdiv' id='msdiv17'></a>“Na mantayogā na kasāyayogā,<br>
Na osadhā <span class='var' id='note207' title='brahmacārī (bj, s2, pts1)'>brahmacāri</span> kamanti;<br>
<span class='var' id='note208' title='ghaṭṭe mudukena aṅgena (s2, s3) | yaṃ te mudū tena (pts1) | ghaṭṭe mudukena (c1)'>Yaṃ te mudu tena</span> vinehi <span class='var' id='note209' title='kaṇḍukaṃ (pts1)'>kaṇḍuṃ</span>,<br>
Yathā ahaṃ paramasukhī bhaveyyaṃ”.</p>
<p><a class='sc' id='18'></a><a class='pts' id='pts5.199'></a><a class='ms' id='p_23J_272'></a><a class='msdiv' id='msdiv18'></a>“Ito nu bhoto katamena assamo,<br>
Kacci bhavaṃ <span class='var' id='note210' title='abhiramasī (bj, pts1)'>abhiramasi</span> araññe;<br>
<span class='var' id='note211' title='kacci te (pts1)'>Kacci nu te</span> mūlaphalaṃ pahūtaṃ,<br>
Kacci bhavantaṃ na vihiṃsanti vāḷā”.</p>
<p><a class='sc' id='19'></a><a class='ms' id='p_23J_273'></a><a class='msdiv' id='msdiv19'></a>“Ito ujuṃ uttarāyaṃ disāyaṃ,<br>
Khemānadī himavatā <span class='var' id='note212' title='pabhāti (bj, s2, s3, pts1)'>pabhāvī</span>;<br>
Tassā tīre assamo mayha rammo,<br>
Aho bhavaṃ assamaṃ mayhaṃ passe.</p>
<p><a class='sc' id='20'></a><a class='ms' id='p_23J_274'></a><a class='msdiv' id='msdiv20'></a>Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Samantato kimpurisābhigītaṃ,<br>
Aho bhavaṃ assamaṃ mayhaṃ passe.</p>
<p><a class='sc' id='21'></a><a class='pts' id='pts5.200'></a><a class='ms' id='p_23J_275'></a><a class='msdiv' id='msdiv21'></a>Tālā ca mūlā ca phalā ca mettha,<br>
Vaṇṇena gandhena upetarūpaṃ;<br>
Taṃ bhūmibhāgehi upetarūpaṃ,<br>
Aho bhavaṃ assamaṃ mayhaṃ passe.</p>
<p><a class='sc' id='22'></a><a class='ms' id='p_23J_276'></a><a class='msdiv' id='msdiv22'></a>Phalā ca mūlā ca pahūtamettha,<br>
Vaṇṇena gandhena rasenupetā;<br>
Āyanti ca luddakā taṃ padesaṃ,<br>
Mā me tato mūlaphalaṃ ahāsuṃ”.</p>
<p><a class='sc' id='23'></a><a class='ms' id='p_23J_277'></a><a class='msdiv' id='msdiv23'></a>“Pitā mamaṃ mūlaphalesanaṃ gato,<br>
Idāni āgacchati sāyakāle;<br>
Ubhova gacchāmase assamaṃ taṃ,<br>
Yāva pitā mūlaphalato etu”.</p>
<p><a class='sc' id='24'></a><a class='pts' id='pts5.201'></a><a class='ms' id='p_23J_278'></a><a class='msdiv' id='msdiv24'></a>“Aññe bahū isayo sādhurūpā,<br>
Rājīsayo anumagge vasanti;<br>
Teyeva pucchesi mamassamaṃ taṃ,<br>
Te taṃ nayissanti mamaṃ sakāse”.</p>
<p><a class='sc' id='25'></a><a class='ms' id='p_23J_279'></a><a class='msdiv' id='msdiv25'></a>“Na te kaṭṭhāni bhinnāni,<br>
na te udakamābhataṃ;<br>
<span class='var' id='note213' title='aggipi (bj, s2, s3, pts1)'>Aggīpi</span> te na <span class='var' id='note214' title='hāsito (bj, s2, s3)'>hāpito</span>,<br>
kiṃ nu mandova jhāyasi.</p>
<p><a class='sc' id='26'></a><a class='ms' id='p_23J_280'></a><a class='msdiv' id='msdiv26'></a>Bhinnāni kaṭṭhāni huto ca aggi,<br>
Tapanīpi te samitā <span class='var' id='note215' title='brahmacāri (bj)'>brahmacārī</span>;<br>
Pīṭhañca mayhaṃ udakañca hoti,<br>
Ramasi <span class='var' id='note216' title='tvaṃ (bj)'>tuvaṃ</span> brahmabhūto puratthā.</p>
<p><a class='sc' id='27'></a><a class='ms' id='p_23J_281'></a><a class='msdiv' id='msdiv27'></a>Abhinnakaṭṭhosi anābhatodako,<br>
<span class='var' id='note217' title='ahāsitaggīsi (bj, s2, s3) | ahāpitaggīpi (mr)'>Ahāpitaggīsi</span> <span class='var' id='note218' title='asiṭṭhabhojano (mr)'>asiddhabhojano</span>;<br>
Na me tuvaṃ ālapasī mamajja,<br>
Naṭṭhaṃ nu kiṃ cetasikañca dukkhaṃ”.</p>
<p><a class='sc' id='28'></a><a class='pts' id='pts5.202'></a><a class='ms' id='p_23J_282'></a><a class='msdiv' id='msdiv28'></a>“Idhāgamā jaṭilo brahmacārī,<br>
Sudassaneyyo sutanū vineti;<br>
Nevātidīgho na panātirasso,<br>
Sukaṇhakaṇhacchadanehi bhoto.</p>
<p><a class='sc' id='29'></a><a class='ms' id='p_23J_283'></a><a class='msdiv' id='msdiv29'></a>Amassujāto apurāṇavaṇṇī,<br>
Ādhārarūpañca panassa kaṇṭhe;<br>
Dve <span class='var' id='note219' title='dvepassa (bj) | dvāssa (pts1)'>yamā</span> gaṇḍā ure sujātā,<br>
<span class='var' id='note220' title='sovaṇṇapiṇḍūpanibhā (bj, pts1) | suvaṇṇatiṇḍusannibhā (s2, s3)'>Suvaṇṇatindukanibhā</span> pabhassarā.</p>
<p><a class='sc' id='30'></a><a class='ms' id='p_23J_284'></a><a class='msdiv' id='msdiv30'></a>Mukhañca tassa bhusadassaneyyaṃ,<br>
Kaṇṇesu lambanti ca kuñcitaggā;<br>
Te jotare carato māṇavassa,<br>
Suttañca yaṃ saṃyamanaṃ jaṭānaṃ.</p>
<p><a class='sc' id='31'></a><a class='ms' id='p_23J_285'></a><a class='msdiv' id='msdiv31'></a>Aññā ca tassa <span class='var' id='note221' title='saññamanī (bj, pts1)'>saṃyamāni</span> catasso,<br>
<span class='var' id='note222' title='nīlāpi tā (pts1)'>Nīlā pītā</span> <span class='var' id='note223' title='lohitakā (s2, s3, pts1, mr)'>lohitikā</span> ca setā;<br>
Tā <span class='var' id='note224' title='saṃsare (bj, s2, s3)'>piṃsare</span> carato māṇavassa,<br>
<span class='var' id='note225' title='cirīṭi ... (bj, pts1)'>Tiriṭisaṅghāriva</span> pāvusamhi.</p>
<p><a class='sc' id='32'></a><a class='pts' id='pts5.203'></a><a class='ms' id='p_23J_286'></a><a class='msdiv' id='msdiv32'></a>Na <span class='var' id='note226' title='mekhalaṃ (bj, s2, s3, pts1)'>mikhalaṃ</span> muñjamayaṃ dhāreti,<br>
Na <span class='var' id='note227' title='santace (bj) | santacaṃ (pts1) | santare (mr)'>santhare</span> no pana pabbajassa;<br>
Tā jotare <span class='var' id='note228' title='jaṅghanantare (s2, s3) | jaghanavare (pts1)'>jaghanantare</span> vilaggā,<br>
Sateratā vijjurivantalikkhe.</p>
<p><a class='sc' id='33'></a><a class='ms' id='p_23J_287'></a><a class='msdiv' id='msdiv33'></a>Akhīlakāni ca avaṇṭakāni,<br>
Heṭṭhā nabhyā kaṭisamohitāni;<br>
Aghaṭṭitā niccakīḷaṃ karonti,<br>
Haṃ tāta kiṃrukkhaphalāni tāni.</p>
<p><a class='sc' id='34'></a><a class='ms' id='p_23J_288'></a><a class='msdiv' id='msdiv34'></a>Jaṭā ca tassa bhusadassaneyyā,<br>
Parosataṃ vellitaggā sugandhā;<br>
Dvedhā siro sādhu vibhattarūpo,<br>
Aho nu kho mayha tathā jaṭāssu.</p>
<p><a class='sc' id='35'></a><a class='ms' id='p_23J_289'></a><a class='msdiv' id='msdiv35'></a>Yadā ca so pakirati tā jaṭāyo,<br>
Vaṇṇena gandhena upetarūpā;<br>
Nīluppalaṃ vātasameritaṃva,<br>
Tatheva saṃvāti panassamo ayaṃ.</p>
<p><a class='sc' id='36'></a><a class='ms' id='p_23J_290'></a><a class='msdiv' id='msdiv36'></a>Paṅko ca tassa bhusadassaneyyo,<br>
Netādiso yādiso <span class='var' id='note229' title='mayhakāyo (bj, s2, s3, pts1)'>mayhaṃ kāye</span>;<br>
So vāyatī erito mālutena,<br>
Vanaṃ yathā aggagimhe suphullaṃ.</p>
<p><a class='sc' id='37'></a><a class='ms' id='p_23J_291'></a><a class='msdiv' id='msdiv37'></a>Nihanti so rukkhaphalaṃ pathabyā,<br>
Sucittarūpaṃ ruciraṃ dassaneyyaṃ;<br>
Khittañca tassa punareti hatthaṃ,<br>
Haṃ tāta kiṃrukkhaphalaṃ nu kho taṃ.</p>
<p><a class='sc' id='38'></a><a class='ms' id='p_23J_292'></a><a class='msdiv' id='msdiv38'></a>Dantā ca tassa bhusadassaneyyā,<br>
Suddhā samā saṅkhavarūpapannā;<br>
Mano pasādenti vivariyamānā,<br>
<span class='var' id='note230' title='naha (bj, pts1)'>Na hi</span> nūna so sākamakhādi tehi.</p>
<p><a class='sc' id='39'></a><a class='pts' id='pts5.204'></a><a class='ms' id='p_23J_293'></a><a class='msdiv' id='msdiv39'></a>Akakkasaṃ aggaḷitaṃ muhuṃ muduṃ,<br>
Ujuṃ anuddhataṃ acapalamassa bhāsitaṃ;<br>
Rudaṃ manuññaṃ karavīkasussaraṃ,<br>
Hadayaṅgamaṃ rañjayateva me mano.</p>
<p><a class='sc' id='40'></a><a class='ms' id='p_23J_294'></a><a class='msdiv' id='msdiv40'></a>Bindussaro <span class='var' id='note231' title='nātivissaṭṭhavākyo (bj, s2, s3, pts1)'>nātivisaṭṭhavākyo</span>,<br>
Na nūna sajjhāyamatippayutto;<br>
Icchāmi <span class='var' id='note232' title='kho (bj, s2, s3, pts1)'>bho</span> taṃ punadeva daṭṭhuṃ,<br>
Mitto <span class='var' id='note233' title='mittaṃ hi (bj, pts1) | mittañhi (s2, s3)'>hi</span> me <span class='var' id='note234' title='māṇavāhu (bj, s2, s3) | māṇavāhū (pts1)'>māṇavohu</span> puratthā.</p>
<p><a class='sc' id='41'></a><a class='ms' id='p_23J_295'></a><a class='msdiv' id='msdiv41'></a>Susandhi sabbattha vimaṭṭhimaṃ vaṇaṃ,<br>
<span class='var' id='note235' title='puthu (s2, s3, mr) | puthuṃ (pts1)'>Puthū</span> sujātaṃ kharapattasannitaṃ;<br>
Teneva maṃ uttariyāna māṇavo,<br>
Vivaritaṃ ūruṃ jaghanena piḷayi.</p>
<p><a class='sc' id='42'></a><a class='ms' id='p_23J_296'></a><a class='msdiv' id='msdiv42'></a>Tapanti ābhanti virocare ca,<br>
Sateratā vijjurivantalikkhe;<br>
Bāhā mudū añjanalomasādisā,<br>
Vicitravaṭṭaṅgulikāssa sobhare.</p>
<p><a class='sc' id='43'></a><a class='ms' id='p_23J_297'></a><a class='msdiv' id='msdiv43'></a>Akakkasaṅgo na ca dīghalomo,<br>
Nakhāssa dīghā api lohitaggā;<br>
Mudūhi bāhāhi palissajanto,<br>
Kalyāṇarūpo <span class='var' id='note236' title='ramayhaṃ (mr)'>ramayaṃ</span> upaṭṭhahi.</p>
<p><a class='sc' id='44'></a><a class='ms' id='p_23J_298'></a><a class='msdiv' id='msdiv44'></a>Dumassa tūlūpanibhā pabhassarā,<br>
Suvaṇṇakambutalavaṭṭasucchavi;<br>
Hatthā mudū tehi maṃ samphusitvā,<br>
Ito gato tena maṃ dahanti tāta.</p>
<p><a class='sc' id='45'></a><a class='ms' id='p_23J_299'></a><a class='msdiv' id='msdiv45'></a><span class='var' id='note237' title='naha nūna (bj, pts1)'>Na nūna</span> so khārividhaṃ ahāsi,<br>
Na nūna so kaṭṭhāni sayaṃ abhañji;<br>
Na nūna so hanti dume <span class='var' id='note238' title='kudhāriyā (mr)'>kuṭhāriyā</span>,<br>
<span class='var' id='note239' title='na pissa (bj, s2, s3, pts1)'>Na hissa</span> hatthesu khilāni atthi.</p>
<p><a class='sc' id='46'></a><a class='pts' id='pts5.205'></a><a class='ms' id='p_23J_300'></a><a class='msdiv' id='msdiv46'></a>Accho ca kho tassa vaṇaṃ akāsi,<br>
So maṃbravi sukhitaṃ maṃ karohi;<br>
Tāhaṃ kariṃ tena mamāsi sokhyaṃ,<br>
So cabravi ‘sukhitosmī’ti brahme.</p>
<p><a class='sc' id='47'></a><a class='ms' id='p_23J_301'></a><a class='msdiv' id='msdiv47'></a>Ayañca te māluvapaṇṇasanthatā,<br>
Vikiṇṇarūpāva mayā ca tena ca;<br>
Kilantarūpā udake ramitvā,<br>
Punappunaṃ paṇṇakuṭiṃ vajāma.</p>
<p><a class='sc' id='48'></a><a class='ms' id='p_23J_302'></a><a class='msdiv' id='msdiv48'></a>Na majja mantā paṭibhanti tāta,<br>
Na aggihuttaṃ napi <span class='var' id='note240' title='yaññatantraṃ (bj) | yañña tatra (s2, s3, pts1) | yaññaṃ tatra (mr)'>yaññatantaṃ</span>;<br>
Na cāpi te mūlaphalāni bhuñje,<br>
Yāva na passāmi taṃ brahmacāriṃ.</p>
<p><a class='sc' id='49'></a><a class='ms' id='p_23J_303'></a><a class='msdiv' id='msdiv49'></a>Addhā pajānāsi tuvampi tāta,<br>
Yassaṃ <span class='var' id='note241' title='disāyaṃ (bj, s2, s3, pts1, mr)'>disaṃ</span> vasate brahmacārī;<br>
Taṃ maṃ disaṃ pāpaya tāta khippaṃ,<br>
Mā te ahaṃ amarimassamamhi.</p>
<p><a class='sc' id='50'></a><a class='ms' id='p_23J_304'></a><a class='msdiv' id='msdiv50'></a><span class='var' id='note242' title='vicitrapupphaṃ (bj, pts1)'>Vicitraphullaṃ</span> hi vanaṃ sutaṃ mayā,<br>
Dijābhighuṭṭhaṃ dijasaṅghasevitaṃ;<br>
Taṃ maṃ vanaṃ pāpaya tāta khippaṃ,<br>
Purā te pāṇaṃ vijahāmi assame”.</p>
<p><a class='sc' id='51'></a><a class='pts' id='pts5.207'></a><a class='ms' id='p_23J_305'></a><a class='msdiv' id='msdiv51'></a>“Imasmāhaṃ jotirase vanamhi,<br>
Gandhabbadevaccharasaṅghasevite;<br>
Isīnamāvāse sanantanamhi,<br>
Netādisaṃ aratiṃ pāpuṇetha.</p>
<p><a class='sc' id='52'></a><a class='ms' id='p_23J_306'></a><a class='msdiv' id='msdiv52'></a>Bhavanti mittāni atho na honti,<br>
Ñātīsu mittesu karonti pemaṃ;<br>
Ayañca jammo kissa vā niviṭṭho,<br>
Yo neva jānāti kutomhi āgato.</p>
<p><a class='sc' id='53'></a><a class='ms' id='p_23J_307'></a><a class='msdiv' id='msdiv53'></a>Saṃvāsena hi mittāni,<br>
<span class='var' id='note243' title='sandhiyanti (s2, s3, c1)'>sandhīyanti</span> punappunaṃ;<br>
<span class='var' id='note244' title='sā ca metti (pts1)'>Sveva mitto</span> asaṅgantu,<br>
asaṃvāsena jīrati.</p>
<p><a class='sc' id='54'></a><a class='ms' id='p_23J_308'></a><a class='msdiv' id='msdiv54'></a>Sace tuvaṃ dakkhasi brahmacāriṃ,<br>
Sace tuvaṃ sallape brahmacārinā;<br>
Sampannasassaṃva mahodakena,<br>
Tapoguṇaṃ khippamimaṃ <span class='var' id='note245' title='pahassasi (bj, s2, s3, pts1)'>pahissasi</span>.</p>
<p><a class='sc' id='55'></a><a class='ms' id='p_23J_309'></a><a class='msdiv' id='msdiv55'></a><span class='var' id='note246' title='punappi (pts1)'>Punapi</span> ce dakkhasi brahmacāriṃ,<br>
<span class='var' id='note247' title='punappi (pts1)'>Punapi</span> ce sallape brahmacārinā;<br>
Sampannasassaṃva mahodakena,<br>
Usmāgataṃ khippamimaṃ pahissasi.</p>
<p><a class='sc' id='56'></a><a class='ms' id='p_23J_310'></a><a class='msdiv' id='msdiv56'></a>Bhūtāni <span class='var' id='note248' title='etāni (pts1)'>hetāni</span> caranti tāta,<br>
Virūparūpena manussaloke;<br>
Na tāni sevetha naro sapañño,<br>
Āsajja naṃ nassati brahmacārī”ti.</p>
</blockquote>
<p class='endsutta'><a class='sc' id='57'></a><a class='ms' id='p_23J_311'></a><span class='var' id='note249' title='nalinijātakaṃ (bj) | naḷinijātakaṃ (pts1)'>Niḷinikājātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja482' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>482. Rurumigarājajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.257'></a><a class='ms' id='p_22J_2508'></a><a class='msdiv' id='msdiv117'></a>“<span class='var' id='note1537' title='kassa (bj, pts1)'>Tassa</span> gāmavaraṃ dammi,<br>
Nāriyo ca alaṅkatā;<br>
<span class='var' id='note1538' title='ko (bj, s2, s3, pts1)'>Yo</span> metaṃ <span class='var' id='note1539' title='... makkhāsi (s2, s3, mr)'>migamakkhāti</span>,<br>
Migānaṃ migamuttamaṃ”.</p>
<p><a class='sc' id='2'></a><a class='ms' id='p_22J_2509'></a><a class='msdiv' id='msdiv118'></a>“Mayhaṃ gāmavaraṃ dehi,<br>
nāriyo ca alaṅkatā;<br>
Ahaṃ te migamakkhissaṃ,<br>
migānaṃ migamuttamaṃ.</p>
<p><a class='sc' id='3'></a><a class='ms' id='p_22J_2510'></a><a class='msdiv' id='msdiv119'></a>Etasmiṃ vanasaṇḍasmiṃ,<br>
ambā sālā ca pupphitā;<br>
Indagopakasañchannā,<br>
ettheso tiṭṭhate migo”.</p>
<p><a class='sc' id='4'></a><a class='ms' id='p_22J_2511'></a><a class='msdiv' id='msdiv120'></a>“Dhanuṃ <span class='var' id='note1540' title='adejjhaṃ (bj, pts1) | sarajjaṃ (mr)'>advejjhaṃ</span> katvāna,<br>
usuṃ <span class='var' id='note1541' title='sandhāyupāgami (bj, pts1)'>sannayhupāgami</span>;<br>
Migo ca disvā rājānaṃ,<br>
dūrato ajjhabhāsatha.</p>
<p><a class='sc' id='5'></a><a class='ms' id='p_22J_2512'></a><a class='msdiv' id='msdiv121'></a>Āgamehi mahārāja,<br>
mā maṃ vijjhi rathesabha;<br>
Ko nu te idamakkhāsi,<br>
ettheso tiṭṭhate migo”.</p>
<p><a class='sc' id='6'></a><a class='pts' id='pts4.259'></a><a class='ms' id='p_22J_2513'></a><a class='msdiv' id='msdiv122'></a>“Esa pāpacaro poso,<br>
samma tiṭṭhati ārakā;<br>
<span class='var' id='note1542' title='so hi (bj, s2, s3, pts1)'>Soyaṃ</span> me idamakkhāsi,<br>
ettheso tiṭṭhate migo”.</p>
<p><a class='sc' id='7'></a><a class='ms' id='p_22J_2514'></a><a class='msdiv' id='msdiv123'></a>“Saccaṃ kireva māhaṃsu,<br>
narā ekacciyā idha;<br>
Kaṭṭhaṃ niplavitaṃ seyyo,<br>
na tvevekacciyo naro”.</p>
<p><a class='sc' id='8'></a><a class='ms' id='p_22J_2515'></a><a class='msdiv' id='msdiv124'></a>“Kiṃ nu ruru garahasi migānaṃ,<br>
Kiṃ pakkhīnaṃ kiṃ pana mānusānaṃ;<br>
Bhayañhi maṃ vindatinapparūpaṃ,<br>
Sutvāna taṃ mānusiṃ bhāsamānaṃ”.</p>
<p><a class='sc' id='9'></a><a class='ms' id='p_22J_2516'></a><a class='msdiv' id='msdiv125'></a>“Yamuddhariṃ vāhane vuyhamānaṃ,<br>
Mahodake salile sīghasote;<br>
Tatonidānaṃ bhayamāgataṃ mama,<br>
Dukkho have rāja asabbhi saṅgamo”.</p>
<p><a class='sc' id='10'></a><a class='ms' id='p_22J_2517'></a><a class='msdiv' id='msdiv126'></a>“Sohaṃ catuppattamimaṃ vihaṅgamaṃ,<br>
Tanucchidaṃ hadaye ossajāmi;<br>
<span class='var' id='note1543' title='hanāmi mittaddu’makiccakāriṃ (bj, pts1)'>Hanāmi taṃ mittadubbhiṃ akiccakāriṃ</span>,<br>
Yo tādisaṃ kammakataṃ na jāne”.</p>
<p><a class='sc' id='11'></a><a class='pts' id='pts4.261'></a><a class='ms' id='p_22J_2518'></a><a class='msdiv' id='msdiv127'></a>“Dhīrassa bālassa have janinda,<br>
Santo vadhaṃ nappasaṃsanti jātu;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dehi;<br>
Ahañca te kāmakaro bhavāmi”.</p>
<p><a class='sc' id='12'></a><a class='ms' id='p_22J_2519'></a><a class='msdiv' id='msdiv128'></a>“Addhā rurū aññataro <span class='var' id='note1544' title='sataṃ’se (bj)'>sataṃ so</span>,<br>
Yo <span class='var' id='note1545' title='dubbhino (s2, s3) | dūbhato (pts1)'>dubbhato</span> mānusassa na dubbhi;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dammi;<br>
Ahañca te kāmacāraṃ dadāmi”.</p>
<p><a class='sc' id='13'></a><a class='ms' id='p_22J_2520'></a><a class='msdiv' id='msdiv129'></a>“Suvijānaṃ siṅgālānaṃ,<br>
sakuṇānañca vassitaṃ;<br>
Manussavassitaṃ rāja,<br>
dubbijānataraṃ tato.</p>
<p><a class='sc' id='14'></a><a class='ms' id='p_22J_2521'></a><a class='msdiv' id='msdiv130'></a>Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso”.</p>
<p><a class='sc' id='15'></a><a class='pts' id='pts4.262'></a><a class='ms' id='p_22J_2522'></a><a class='msdiv' id='msdiv131'></a>“Samāgatā jānapadā,<br>
negamā ca samāgatā;<br>
Migā sassāni khādanti,<br>
taṃ devo paṭisedhatu”.</p>
<p><a class='sc' id='16'></a><a class='ms' id='p_22J_2523'></a><a class='msdiv' id='msdiv132'></a>“Kāmaṃ janapado māsi,<br>
raṭṭhañcāpi vinassatu;<br>
Na tvevāhaṃ ruruṃ dubbhe,<br>
datvā abhayadakkhiṇaṃ.</p>
<p><a class='sc' id='17'></a><a class='ms' id='p_22J_2524'></a><a class='msdiv' id='msdiv133'></a>Mā me janapado āsi,<br>
<span class='var' id='note1546' title='mā maṃ janapado ahu (s2, s3)'>raṭṭhañcāpi vinassatu</span>;<br>
<span class='var' id='note1547' title='na tveva miha (bj)'>Na tvevāhaṃ</span> migarājassa,<br>
varaṃ datvā musā bhaṇe”ti.</p>
</blockquote>
<p class='endsutta'><a class='sc' id='18'></a><a class='ms' id='p_22J_2525'></a><span class='var' id='note1548' title='rurumigajātakaṃ (bj, s2, s3) | rurujātakaṃ (pts1)'>Rurumigarājajātakaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

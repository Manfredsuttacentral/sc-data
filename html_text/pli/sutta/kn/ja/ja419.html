<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja419' lang='pli'>
<header>
<ul>
<li class='division'>Jātaka</li>
<li>Aṭṭhakanipāta</li>
<li>Kaccānivagga</li>
</ul>
<h1>419. Sulasājātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.437'></a><a class='ms' id='p_22J_1692'></a><a class='msdiv' id='msdiv18'></a>“Idaṃ suvaṇṇakāyūraṃ,<br>
muttā veḷuriyā bahū;<br>
Sabbaṃ harassu bhaddante,<br>
mañca dāsīti sāvaya”.</p>
<p><a class='sc' id='2'></a><a class='ms' id='p_22J_1693'></a><a class='msdiv' id='msdiv19'></a>“Oropayassu kalyāṇi,<br>
mā <span class='var' id='note987' title='bahuṃ (bj, s2, s3, pts1)'>bāḷhaṃ</span> paridevasi;<br>
Na cāhaṃ abhijānāmi,<br>
ahantvā dhanamābhataṃ”.</p>
<p><a class='sc' id='3'></a><a class='ms' id='p_22J_1694'></a><a class='msdiv' id='msdiv20'></a>“Yato sarāmi attānaṃ,<br>
yato pattāsmi viññutaṃ;<br>
Na cāhaṃ abhijānāmi,<br>
aññaṃ piyataraṃ tayā.</p>
<p><a class='sc' id='4'></a><a class='ms' id='p_22J_1695'></a><a class='msdiv' id='msdiv21'></a>Ehi taṃ <span class='var' id='note988' title='upaguyhissaṃ (mr)'>upagūhissaṃ</span>,<br>
karissañca padakkhiṇaṃ;<br>
Na hi dāni puna atthi,<br>
mama tuyhañca saṅgamo”.</p>
<p><a class='sc' id='5'></a><a class='pts' id='pts3.438'></a><a class='ms' id='p_22J_1696'></a><a class='msdiv' id='msdiv22'></a>“Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
tattha tattha vicakkhaṇā.</p>
<p><a class='sc' id='6'></a><a class='ms' id='p_22J_1697'></a><a class='msdiv' id='msdiv23'></a>Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
<span class='var' id='note989' title='lahumatthavicintikā (bj, pts1) | lahumatthaṃ vicintikā (s2, s3)'>lahuṃ atthaṃ vicintikā</span>.</p>
<p><a class='sc' id='7'></a><a class='ms' id='p_22J_1698'></a><a class='msdiv' id='msdiv24'></a>Lahuñca vata khippañca,<br>
nikaṭṭhe samacetayi;<br>
Migaṃ <span class='var' id='note990' title='puṇṇāya tenevaṃ (bj) | puṇṇāyataneva (s2, s3)'>puṇṇāyateneva</span>,<br>
sulasā sattukaṃ vadhi.</p>
<p><a class='sc' id='8'></a><a class='ms' id='p_22J_1699'></a><a class='msdiv' id='msdiv25'></a><span class='var' id='note991' title='yo ca (^ja448#9 [Kukkuṭajātaka] kukkuṭajātake)'>Yodha</span> uppatitaṃ atthaṃ,<br>
na khippamanubujjhati;<br>
So haññati mandamati,<br>
corova girigabbhare.</p>
<p><a class='sc' id='9'></a><a class='ms' id='p_22J_1700'></a><a class='msdiv' id='msdiv26'></a>Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
sulasā sattukāmivā”ti.</p>
</blockquote>
<p class='endsutta'><a class='sc' id='10'></a><a class='ms' id='p_22J_1701'></a>Sulasājātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

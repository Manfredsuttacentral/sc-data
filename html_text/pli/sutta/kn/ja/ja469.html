<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja469' lang='pli'>
<header>
<ul>
<li class='division'>Jātaka</li>
<li>Dvādasakanipāta</li>
<li>Cūḷakuṇālavagga</li>
</ul>
<h1>469. Mahākaṇhajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.183'></a><a class='ms' id='p_22J_2304'></a><a class='msdiv' id='msdiv61'></a>“Kaṇho kaṇho ca ghoro ca,<br>
sukkadāṭho <span class='var' id='note1368' title='patāpavā (bj, s2, s3, pts1)'>pabhāsavā</span>;<br>
Baddho pañcahi rajjūhi,<br>
kiṃ <span class='var' id='note1369' title='dhīra (bj, pts1) | vīra (s2, s3)'>ravi</span> sunakho tava”.</p>
<p><a class='sc' id='2'></a><a class='ms' id='p_22J_2305'></a><a class='msdiv' id='msdiv62'></a>“Nāyaṃ migānamatthāya,<br>
<span class='var' id='note1370' title='usīnara (bj, pts1) | usinnara (s2, s3)'>usīnaka</span> bhavissati;<br>
Manussānaṃ anayo hutvā,<br>
tadā kaṇho pamokkhati”.</p>
<p><a class='sc' id='3'></a><a class='pts' id='pts4.184'></a><a class='ms' id='p_22J_2306'></a><a class='msdiv' id='msdiv63'></a>“Pattahatthā samaṇakā,<br>
muṇḍā saṅghāṭipārutā;<br>
Naṅgalehi kasissanti,<br>
tadā kaṇho pamokkhati.</p>
<p><a class='sc' id='4'></a><a class='ms' id='p_22J_2307'></a><a class='msdiv' id='msdiv64'></a><span class='var' id='note1371' title='tapanīyā (mr)'>Tapassiniyo</span> pabbajitā,<br>
muṇḍā saṅghāṭipārutā;<br>
Yadā loke gamissanti,<br>
tadā kaṇho pamokkhati.</p>
<p><a class='sc' id='5'></a><a class='ms' id='p_22J_2308'></a><a class='msdiv' id='msdiv65'></a>Dīghottaroṭṭhā jaṭilā,<br>
paṅkadantā rajassirā;<br>
Iṇaṃ <span class='var' id='note1372' title='vodāya (bj, pts1) | codaya (s2, s3)'>codāya</span> gacchanti,<br>
tadā kaṇho pamokkhati.</p>
<p><a class='sc' id='6'></a><a class='ms' id='p_22J_2309'></a><a class='msdiv' id='msdiv66'></a>Adhicca <span class='var' id='note1373' title='vedaṃ (mr)'>vede</span> sāvittiṃ,<br>
<span class='var' id='note1374' title='... tantrañca (bj, pts1) | tatrañca (s2, s3)'>yaññatantañca</span> brāhmaṇā;<br>
Bhatikāya yajissanti,<br>
tadā kaṇho pamokkhati.</p>
<p><a class='sc' id='7'></a><a class='ms' id='p_22J_2310'></a><a class='msdiv' id='msdiv67'></a>Mātaraṃ pitarañcāpi,<br>
jiṇṇakaṃ gatayobbanaṃ;<br>
<span class='var' id='note1375' title='pahū santā (bj) | pahusanto (s2, s3)'>Pahū santo</span> na bharanti,<br>
tadā kaṇho pamokkhati.</p>
<p><a class='sc' id='8'></a><a class='ms' id='p_22J_2311'></a><a class='msdiv' id='msdiv68'></a>Mātaraṃ pitarañcāpi,<br>
jiṇṇakaṃ gatayobbanaṃ;<br>
Bālā tumheti vakkhanti,<br>
tadā kaṇho pamokkhati.</p>
<p><a class='sc' id='9'></a><a class='ms' id='p_22J_2312'></a><a class='msdiv' id='msdiv69'></a><span class='var' id='note1376' title='ācariyabhariyaṃ sakhābhariyaṃ (bj, pts1) | ācariyabhāriyaṃ sakhiṃ (s3)'>Ācariyabhariyaṃ sakhiṃ</span>,<br>
mātulāniṃ <span class='var' id='note1377' title='pitucchayaṃ (bj) | pitucchasaṃ (pts1)'>pitucchakiṃ</span>;<br>
Yadā loke gamissanti,<br>
tadā kaṇho pamokkhati.</p>
<p><a class='sc' id='10'></a><a class='ms' id='p_22J_2313'></a><a class='msdiv' id='msdiv70'></a>Asicammaṃ gahetvāna,<br>
khaggaṃ paggayha brāhmaṇā;<br>
Panthaghātaṃ karissanti,<br>
tadā kaṇho pamokkhati.</p>
<p><a class='sc' id='11'></a><a class='ms' id='p_22J_2314'></a><a class='msdiv' id='msdiv71'></a>Sukkacchavī vedhaverā,<br>
thūlabāhū apātubhā;<br>
Mittabhedaṃ karissanti,<br>
tadā kaṇho pamokkhati.</p>
<p><a class='sc' id='12'></a><a class='ms' id='p_22J_2315'></a><a class='msdiv' id='msdiv72'></a>Māyāvino nekatikā,<br>
asappurisacintakā;<br>
Yadā loke bhavissanti,<br>
tadā kaṇho pamokkhatī”ti.</p>
</blockquote>
<p class='endsutta'><a class='sc' id='13'></a><a class='ms' id='p_22J_2316'></a>Mahākaṇhajātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

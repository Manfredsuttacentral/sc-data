<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja481' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>481. Takkāriyajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.247'></a><a class='ms' id='p_22J_2494'></a><a class='msdiv' id='msdiv104'></a>“Ahameva dubbhāsitaṃ bhāsi bālo,<br>
Bhekovaraññe <span class='var' id='note1516' title='ahimavhayāno (bj, pts1)'>ahimavhāyamāno</span>;<br>
Takkāriye <span class='var' id='note1517' title='sobbhamhi ahaṃ (mr)'>sobbhamimaṃ</span> patāmi,<br>
Na kireva <span class='var' id='note1518' title='sādhūtyativelabhāṇī (mr)'>sādhu ativelabhāṇī</span>”.</p>
<p><a class='sc' id='2'></a><a class='pts' id='pts4.248'></a><a class='ms' id='p_22J_2495'></a><a class='msdiv' id='msdiv105'></a>“Pappoti macco ativelabhāṇī,<br>
Bandhaṃ vadhaṃ sokapariddavañca;<br>
Attānameva garahāsi ettha,<br>
Ācera yaṃ taṃ nikhaṇanti sobbhe”.</p>
<p><a class='sc' id='3'></a><a class='ms' id='p_22J_2496'></a><a class='msdiv' id='msdiv106'></a>“Kimevahaṃ tuṇḍilamanupucchiṃ,<br>
<span class='var' id='note1519' title='kareyyāsaṃ (s2, s3) | kareyya sa (mr) | bhareyya saṃ (?)'>Kareyya saṃ</span> bhātaraṃ <span class='var' id='note1520' title='kālikāya (s2, s3) | kālikāyaṃ (pts1) | kāḷikāya (mr)'>kāḷikāyaṃ</span>;<br>
<span class='var' id='note1521' title='naggoca’haṃ (?)'>Naggovahaṃ</span> vatthayugañca jīno,<br>
Ayampi attho bahutādisova”.</p>
<p><a class='sc' id='4'></a><a class='pts' id='pts4.250'></a><a class='ms' id='p_22J_2497'></a><a class='msdiv' id='msdiv107'></a>“Yo <span class='var' id='note1522' title='yujjhamānānaṃ ayujjhamāno (s2, s3) | yujjhamānena ayujjhamāno (mr)'>yujjhamānānamayujjhamāno</span>,<br>
Meṇḍantaraṃ accupatī kuliṅgo;<br>
So piṃsito meṇḍasirehi tattha,<br>
Ayampi attho bahutādisova.</p>
<p><a class='sc' id='5'></a><a class='ms' id='p_22J_2498'></a><a class='msdiv' id='msdiv108'></a>Caturo janā potthakamaggahesuṃ,<br>
Ekañca posaṃ anurakkhamānā;<br>
Sabbeva te bhinnasirā sayiṃsu,<br>
Ayampi attho bahutādisova.</p>
<p><a class='sc' id='6'></a><a class='ms' id='p_22J_2499'></a><a class='msdiv' id='msdiv109'></a>Ajā yathā veḷugumbasmiṃ <span class='var' id='note1523' title='bandhā (s2, s3) | bandhaṃ (mr)'>baddhā</span>,<br>
Avakkhipantī asimajjhagacchi;<br>
Teneva tassā <span class='var' id='note1524' title='galakaṃ vikantā (s2, s3) | galayā vikantuṃ (mr)'>galakāvakantaṃ</span>,<br>
Ayampi attho bahutādisova”.</p>
<p><a class='sc' id='7'></a><a class='pts' id='pts4.252'></a><a class='ms' id='p_22J_2500'></a><a class='msdiv' id='msdiv110'></a>“Ime na devā na gandhabbaputtā,<br>
Migā ime <span class='var' id='note1525' title='atthavasāhatā ime (bj) | atthavasābhatā ime (s2, s3, pts1)'>atthavasaṃ gatā me</span>;<br>
Ekañca naṃ sāyamāse pacantu,<br>
<span class='var' id='note1526' title='ekañca puna pātarāse (bj) | ekañca naṃ pātarāse (pts1)'>Ekaṃ punappātarāse</span> pacantu”.</p>
<p><a class='sc' id='8'></a><a class='ms' id='p_22J_2501'></a><a class='msdiv' id='msdiv111'></a>“Sataṃ sahassāni dubhāsitāni,<br>
Kalampi nāgghanti subhāsitassa;<br>
Dubbhāsitaṃ saṅkamāno <span class='var' id='note1527' title='kilissati (?)'>kileso</span>,<br>
Tasmā tuṇhī <span class='var' id='note1528' title='kimpuriso (bj, s2, s3)'>kimpurisā</span> na bālyā”.</p>
<p><a class='sc' id='9'></a><a class='ms' id='p_22J_2502'></a><a class='msdiv' id='msdiv112'></a>“Yā mesā <span class='var' id='note1529' title='vyākāsi (bj) | byākāsi (s2, s3)'>byāhāsi</span> pamuñcathetaṃ,<br>
<span class='var' id='note1530' title='giriṃ varaṃ (mr)'>Giriñca naṃ</span> himavantaṃ nayantu;<br>
Imañca kho dentu mahānasāya,<br>
Pātova naṃ pātarāse pacantu”.</p>
<p><a class='sc' id='10'></a><a class='ms' id='p_22J_2503'></a><a class='msdiv' id='msdiv113'></a>“Pajjunnanāthā pasavo,<br>
pasunāthā ayaṃ pajā;<br>
<span class='var' id='note1531' title='tvaṃ-nātho’smi (bj, s2, s3, pts1)'>Tvaṃ nāthosi</span> mahārāja,<br>
<span class='var' id='note1532' title='amha-nāthā mama bhariyā (bj, s2, s3) | nāthohaṃ bhariyāya ca (pts1)'>nāthohaṃ bhariyāya me</span>;<br>
Dvinnamaññataraṃ ñatvā,<br>
mutto gaccheyya pabbataṃ.</p>
<p><a class='sc' id='11'></a><a class='pts' id='pts4.254'></a><a class='ms' id='p_22J_2504'></a><a class='msdiv' id='msdiv114'></a>Na ve nindā <span class='var' id='note1533' title='suparivajjayātha (s2, s3) | suparivajjayā ce (pts1)'>suparivajjayetha</span>,<br>
Nānā janā sevitabbā janinda;<br>
Yeneva eko labhate pasaṃsaṃ,<br>
Teneva añño labhate ninditāraṃ.</p>
<p><a class='sc' id='12'></a><a class='ms' id='p_22J_2505'></a><a class='msdiv' id='msdiv115'></a>Sabbo loko <span class='var' id='note1534' title='paracittena acitto (bj) | paracittena aticitto (s2, s3) | paracitto acitto (pts1)'>paricitto aticitto</span>,<br>
Sabbo loko cittavā samhi citte;<br>
Paccekacittā puthu sabbasattā,<br>
Kassīdha cittassa vasena vatte”.</p>
<p><a class='sc' id='13'></a><a class='ms' id='p_22J_2506'></a><a class='msdiv' id='msdiv116'></a>“Tuṇhī ahū kimpuriso <span class='var' id='note1535' title='abhāṇī (mr)'>sabhariyo</span>,<br>
Yo dāni byāhāsi bhayassa bhīto;<br>
So dāni mutto sukhito arogo,<br>
Vācākirevatthavatī narānan”ti.</p>
</blockquote>
<p class='endsutta'><a class='sc' id='14'></a><a class='ms' id='p_22J_2507'></a>Takkāriyajātakaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

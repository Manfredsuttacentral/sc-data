<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja457' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>457. Dhammadevaputtajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.101'></a><a class='ms' id='p_22J_2134'></a><a class='msdiv' id='msdiv26'></a> “Yasokaro puññakarohamasmi,<br>
Sadātthuto samaṇabrāhmaṇānaṃ;<br>
Maggāraho devamanussapūjito,<br>
Dhammo ahaṃ dehi adhamma maggaṃ”.</p>
<p><a class='sc' id='2'></a><a class='ms' id='p_22J_2135'></a><a class='msdiv' id='msdiv27'></a>“Adhammayānaṃ daḷhamāruhitvā,<br>
Asantasanto balavāhamasmi;<br>
Sa kissa hetumhi tavajja dajjaṃ,<br>
Maggaṃ ahaṃ dhamma adinnapubbaṃ”.</p>
<p><a class='sc' id='3'></a><a class='ms' id='p_22J_2136'></a><a class='msdiv' id='msdiv28'></a>“Dhammo have pāturahosi pubbe,<br>
Pacchā adhammo udapādi loke;<br>
Jeṭṭho ca seṭṭho ca sanantano ca,<br>
Uyyāhi jeṭṭhassa kaniṭṭha maggā”.</p>
<p><a class='sc' id='4'></a><a class='pts' id='pts4.102'></a><a class='ms' id='p_22J_2137'></a><a class='msdiv' id='msdiv29'></a>“Na yācanāya napi pātirūpā,<br>
<span class='var' id='note1267' title='na arahati (bj, pts1) | na arahattā (s2, s3) | arahati (mr)'>Na arahatā</span> tehaṃ dadeyyaṃ maggaṃ;<br>
Yuddhañca no hotu ubhinnamajja,<br>
Yuddhamhi yo jessati tassa maggo”.</p>
<p><a class='sc' id='5'></a><a class='ms' id='p_22J_2138'></a><a class='msdiv' id='msdiv30'></a>“Sabbā disā anuvisaṭohamasmi,<br>
Mahabbalo amitayaso atulyo;<br>
Guṇehi sabbehi upetarūpo,<br>
Dhammo adhamma tvaṃ kathaṃ vijessasi.</p>
<p><a class='sc' id='6'></a><a class='ms' id='p_22J_2139'></a><a class='msdiv' id='msdiv31'></a>Lohena ve haññati jātarūpaṃ,<br>
Na jātarūpena hananti lohaṃ;<br>
Sace adhammo <span class='var' id='note1268' title='haññati (bj, s2, s3) | haññiti (katthaci)'>hañchati</span> dhammamajja,<br>
Ayo suvaṇṇaṃ viya dassaneyyaṃ.</p>
<p><a class='sc' id='7'></a><a class='ms' id='p_22J_2140'></a><a class='msdiv' id='msdiv32'></a>Sace tuvaṃ <span class='var' id='note1269' title='yuddhabalo’si’dhamma (si) | yuddhabalo’sa’dhamma (pts1)'>yuddhabalo adhamma</span>,<br>
Na tuyha <span class='var' id='note1270' title='vaddhā (bj, pts1)'>vuḍḍhā</span> ca garū ca atthi;<br>
Maggañca te dammi piyāppiyena,<br>
Vācāduruttānipi te khamāmi”.</p>
<p><a class='sc' id='8'></a><a class='pts' id='pts4.103'></a><a class='ms' id='p_22J_2141'></a><a class='msdiv' id='msdiv33'></a>“Idañca sutvā vacanaṃ adhammo,<br>
Avaṃsiro patito uddhapādo;<br>
‘Yuddhatthiko ce na labhāmi yuddhaṃ’,<br>
Ettāvatā hoti hato adhammo.</p>
<p><a class='sc' id='9'></a><a class='ms' id='p_22J_2142'></a><a class='msdiv' id='msdiv34'></a>Khantībalo yuddhabalaṃ vijetvā,<br>
Hantvā adhammaṃ <span class='var' id='note1271' title='vihanitvā (mr)'>nihanitva</span> bhūmyā;<br>
Pāyāsi <span class='var' id='note1272' title='citto (s2, s3)'>vitto</span> abhiruyha sandanaṃ,<br>
Maggeneva atibalo saccanikkamo.</p>
<p><a class='sc' id='10'></a><a class='ms' id='p_22J_2143'></a><a class='msdiv' id='msdiv35'></a>Mātā pitā samaṇabrāhmaṇā ca,<br>
Asammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā nirayaṃ <span class='var' id='note1273' title='vajanti (bj, pts1)'>vajanti te</span>;<br>
Yathā adhammo patito avaṃsiro.</p>
<p><a class='sc' id='11'></a><a class='ms' id='p_22J_2144'></a><a class='msdiv' id='msdiv36'></a>Mātā pitā samaṇabrāhmaṇā ca,<br>
Susammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti te;<br>
Yathāpi dhammo abhiruyha sandanan”ti.</p>
</blockquote>
<p class='endsutta'><a class='sc' id='12'></a><a class='ms' id='p_22J_2145'></a><span class='var' id='note1274' title='dhammajātakaṃ (bj, pts1)'>Dhammadevaputtajātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

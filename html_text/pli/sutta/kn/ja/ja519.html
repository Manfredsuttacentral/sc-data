<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja519' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>519. Sambulājātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.89'></a><a class='ms' id='p_22J_3560'></a><a class='msdiv' id='msdiv297'></a>“Kā vedhamānā girikandarāyaṃ,<br>
Ekā tuvaṃ tiṭṭhasi <span class='var' id='note2267' title='saññatūru (bj, pts1) | sañcitūru (s2, s3)'>saṃhitūru</span>;<br>
Puṭṭhāsi me pāṇipameyyamajjhe,<br>
Akkhāhi me nāmañca bandhave ca.</p>
<p><a class='sc' id='2'></a><a class='ms' id='p_22J_3561'></a><a class='msdiv' id='msdiv298'></a>Obhāsayaṃ vanaṃ rammaṃ,<br>
sīhabyagghanisevitaṃ;<br>
Kā vā tvamasi kalyāṇi,<br>
kassa vā tvaṃ sumajjhime;<br>
Abhivādemi taṃ bhadde,<br>
dānavāhaṃ namatthu te”.</p>
<p><a class='sc' id='3'></a><a class='ms' id='p_22J_3562'></a><a class='msdiv' id='msdiv299'></a>“Yo putto kāsirājassa,<br>
sotthisenoti taṃ vidū;<br>
Tassāhaṃ sambulā bhariyā,<br>
evaṃ jānāhi dānava;<br>
Abhivādemi taṃ <span class='var' id='note2268' title='bhaddante (bj, s2, s3)'>bhante</span>,<br>
sambulāhaṃ namatthu te.</p>
<p><a class='sc' id='4'></a><a class='ms' id='p_22J_3563'></a><a class='msdiv' id='msdiv300'></a>Vedehaputto bhaddante,<br>
vane vasati āturo;<br>
Tamahaṃ rogasammattaṃ,<br>
ekā ekaṃ <span class='var' id='note2269' title='upaṭṭhahiṃ (bj)'>upaṭṭhahaṃ</span>.</p>
<p><a class='sc' id='5'></a><a class='ms' id='p_22J_3564'></a><a class='msdiv' id='msdiv301'></a>Ahañca vanamuñchāya,<br>
Madhumaṃsaṃ <span class='var' id='note2270' title='migāvilaṃ (bj)'>migābilaṃ</span>;<br>
Yadāharāmi taṃ bhakkho,<br>
Tassa nūnajja <span class='var' id='note2271' title='nāthati (mr)'>nādhati</span>”.</p>
<p><a class='sc' id='6'></a><a class='ms' id='p_22J_3565'></a><a class='msdiv' id='msdiv302'></a>“Kiṃ vane rājaputtena,<br>
āturena karissasi;<br>
Sambule pariciṇṇena,<br>
ahaṃ bhattā bhavāmi te”.</p>
<p><a class='sc' id='7'></a><a class='ms' id='p_22J_3566'></a><a class='msdiv' id='msdiv303'></a>“Sokaṭṭāya durattāya,<br>
kiṃ rūpaṃ vijjate mama;<br>
Aññaṃ pariyesa bhaddante,<br>
abhirūpataraṃ mayā”.</p>
<p><a class='sc' id='8'></a><a class='ms' id='p_22J_3567'></a><a class='msdiv' id='msdiv304'></a>“Ehimaṃ girimāruyha,<br>
bhariyā <span class='var' id='note2272' title='mayhaṃ (bj, s2, s3, pts1)'>me</span> catussatā;<br>
Tāsaṃ tvaṃ pavarā hohi,<br>
sabbakāmasamiddhinī.</p>
<p><a class='sc' id='9'></a><a class='ms' id='p_22J_3568'></a><a class='msdiv' id='msdiv305'></a><span class='var' id='note2273' title='nanu (s2, s3, pts1, mr)'>Nūna</span> <span class='var' id='note2274' title='hāṭakavaṇṇābhe (pts1)'>tārakavaṇṇābhe</span>,<br>
yaṃ kiñci manasicchasi;<br>
Sabbaṃ taṃ pacuraṃ mayhaṃ,<br>
<span class='var' id='note2275' title='ramassujja (bj, s2, s3)'>ramassvajja</span> mayā saha.</p>
<p><a class='sc' id='10'></a><a class='pts' id='pts5.91'></a><a class='ms' id='p_22J_3569'></a><a class='msdiv' id='msdiv306'></a>No ce tuvaṃ maheseyyaṃ,<br>
Sambule kārayissasi;<br>
Alaṃ tvaṃ pātarāsāya,<br>
<span class='var' id='note2276' title='maññe (bj, pts1) | pañhe (s3)'>Paṇhe</span> bhakkhā bhavissasi”.</p>
<p><a class='sc' id='11'></a><a class='ms' id='p_22J_3570'></a><a class='msdiv' id='msdiv307'></a>Tañca sattajaṭo luddo,<br>
kaḷāro purisādako;<br>
Vane nāthaṃ apassantiṃ,<br>
sambulaṃ aggahī bhuje.</p>
<p><a class='sc' id='12'></a><a class='ms' id='p_22J_3571'></a><a class='msdiv' id='msdiv308'></a>Adhipannā pisācena,<br>
luddenāmisacakkhunā;<br>
Sā ca sattuvasaṃ pattā,<br>
patimevānusocati.</p>
<p><a class='sc' id='13'></a><a class='ms' id='p_22J_3572'></a><a class='msdiv' id='msdiv309'></a>“Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā.</p>
<p><a class='sc' id='14'></a><a class='ms' id='p_22J_3573'></a><a class='msdiv' id='msdiv310'></a>Na santi devā pavasanti nūna,<br>
Na hi nūna santi idha lokapālā;<br>
Sahasā karontānamasaññatānaṃ,<br>
Na hi nūna santi paṭisedhitāro”.</p>
<p><a class='sc' id='15'></a><a class='pts' id='pts5.92'></a><a class='ms' id='p_22J_3574'></a><a class='msdiv' id='msdiv311'></a>“Itthīnamesā pavarā yasassinī,<br>
Santā samā aggirivuggatejā;<br>
Tañce tuvaṃ rakkhasādesi kaññaṃ,<br>
Muddhā ca hi sattadhā te phaleyya;<br>
Mā tvaṃ <span class='var' id='note2277' title='dahi (bj, s2, s3) | jahī (pts1)'>dahī</span> muñca <span class='var' id='note2278' title='patibbatā sā (bj) | patibbatā yā (pts1)'>patibbatāya</span>”.</p>
<p><a class='sc' id='16'></a><a class='ms' id='p_22J_3575'></a><a class='msdiv' id='msdiv312'></a>Sā ca assamamāgacchi,<br>
pamuttā purisādakā;<br>
<span class='var' id='note2279' title='niḍḍaṃ (s2, s3, mr)'>Nīḷaṃ</span> <span class='var' id='note2280' title='phalinasakuṇīva (bj, pts1) | phalīnasakuṇīva (s2, s3)'>paḷinaṃ sakuṇīva</span>,<br>
gatasiṅgaṃva ālayaṃ.</p>
<p><a class='sc' id='17'></a><a class='ms' id='p_22J_3576'></a><a class='msdiv' id='msdiv313'></a>Sā tattha paridevesi,<br>
rājaputtī yasassinī;<br>
Sambulā utumattakkhā,<br>
vane nāthaṃ <span class='var' id='note2281' title='apassatī (bj)'>apassantī</span>.</p>
<p><a class='sc' id='18'></a><a class='ms' id='p_22J_3577'></a><a class='msdiv' id='msdiv314'></a>Samaṇe brāhmaṇe vande,<br>
sampannacaraṇe ise;<br>
Rājaputtaṃ apassantī,<br>
“<span class='var' id='note2282' title='tumhamhi (s2, s3, pts1)'>tumhaṃmhi</span> saraṇaṃ gatā”.</p>
<p><a class='sc' id='19'></a><a class='ms' id='p_22J_3578'></a><a class='msdiv' id='msdiv315'></a>Vande sīhe ca byagghe ca,<br>
ye ca aññe vane migā;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class='sc' id='20'></a><a class='ms' id='p_22J_3579'></a><a class='msdiv' id='msdiv316'></a><span class='var' id='note2283' title='tiṇa (pts1)'>Tiṇā</span> latāni osadhyo,<br>
pabbatāni vanāni ca;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class='sc' id='21'></a><a class='ms' id='p_22J_3580'></a><a class='msdiv' id='msdiv317'></a>Vande indīvarīsāmaṃ,<br>
rattiṃ nakkhattamāliniṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class='sc' id='22'></a><a class='ms' id='p_22J_3581'></a><a class='msdiv' id='msdiv318'></a>Vande bhāgīrathiṃ gaṅgaṃ,<br>
savantīnaṃ paṭiggahaṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class='sc' id='23'></a><a class='ms' id='p_22J_3582'></a><a class='msdiv' id='msdiv319'></a>Vande ahaṃ pabbatarājaseṭṭhaṃ,<br>
Himavantaṃ siluccayaṃ;<br>
Rājaputtaṃ apassantī,<br>
“Tumhaṃmhi saraṇaṃ gatā”.</p>
<p><a class='sc' id='24'></a><a class='pts' id='pts5.94'></a><a class='ms' id='p_22J_3583'></a><a class='msdiv' id='msdiv320'></a>“Atisāyaṃ vatāgacchi,<br>
rājaputti yasassini;<br>
Kena nujja <span class='var' id='note2284' title='samāgañchi (bj, pts1)'>samāgacchi</span>,<br>
ko te piyataro mayā”.</p>
<p><a class='sc' id='25'></a><a class='ms' id='p_22J_3584'></a><a class='msdiv' id='msdiv321'></a>“Idaṃ khohaṃ <span class='var' id='note2285' title='tadavocaṃ (bj)'>tadāvocaṃ</span>,<br>
gahitā tena sattunā;<br>
Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā”.</p>
<p><a class='sc' id='26'></a><a class='ms' id='p_22J_3585'></a><a class='msdiv' id='msdiv322'></a>“Corīnaṃ bahubuddhīnaṃ,<br>
yāsu saccaṃ sudullabhaṃ;<br>
Thīnaṃ bhāvo durājāno,<br>
macchassevodake gataṃ”.</p>
<p><a class='sc' id='27'></a><a class='pts' id='pts5.95'></a><a class='ms' id='p_22J_3586'></a><a class='msdiv' id='msdiv323'></a>“Tathā maṃ saccaṃ pāletu,<br>
pālayissati ce mamaṃ;<br>
Yathāhaṃ nābhijānāmi,<br>
aññaṃ piyataraṃ tayā;<br>
Etena saccavajjena,<br>
byādhi te vūpasammatu”.</p>
<p><a class='sc' id='28'></a><a class='ms' id='p_22J_3587'></a><a class='msdiv' id='msdiv324'></a>“Ye kuñjarā sattasatā uḷārā,<br>
Rakkhanti rattindivamuyyutāvudhā;<br>
Dhanuggahānañca satāni soḷasa,<br>
Kathaṃvidhe passasi bhadde sattavo”.</p>
<p><a class='sc' id='29'></a><a class='ms' id='p_22J_3588'></a><a class='msdiv' id='msdiv325'></a>“Alaṅkatāyo padumuttarattacā,<br>
Virāgitā passati haṃsagaggarā;<br>
Tāsaṃ suṇitvā <span class='var' id='note2286' title='mitagītavādinaṃ (pts1)'>mitagītavāditaṃ</span>,<br>
Na dāni me tāta tathā yathā pure.</p>
<p><a class='sc' id='30'></a><a class='ms' id='p_22J_3589'></a><a class='msdiv' id='msdiv326'></a>Suvaṇṇasaṅkaccadharā suviggahā,<br>
Alaṅkatā mānusiyaccharūpamā;<br>
<span class='var' id='note2287' title='senūpiyā (pts1)'>Senopiyā</span> tāta aninditaṅgiyo,<br>
Khattiyakaññā <span class='var' id='note2288' title='paṭilābhayanti (pts1)'>paṭilobhayanti</span> naṃ.</p>
<p><a class='sc' id='31'></a><a class='ms' id='p_22J_3590'></a><a class='msdiv' id='msdiv327'></a>Sace ahaṃ tāta tathā yathā pure,<br>
Patiṃ tamuñchāya punā vane bhare;<br>
Sammānaye maṃ na ca maṃ vimānaye,<br>
Itopi me tāta tato varaṃ siyā.</p>
<p><a class='sc' id='32'></a><a class='ms' id='p_22J_3591'></a><a class='msdiv' id='msdiv328'></a>Yamannapāne vipulasmi ohite,<br>
Nārī vimaṭṭhābharaṇā alaṅkatā;<br>
Sabbaṅgupetā patino ca appiyā,<br>
<span class='var' id='note2289' title='avajjha (s2, s3) | ābajjha (pts1)'>Abajjha</span> tassā maraṇaṃ tato varaṃ.</p>
<p><a class='sc' id='33'></a><a class='ms' id='p_22J_3592'></a><a class='msdiv' id='msdiv329'></a>Api ce daliddā kapaṇā anāḷhiyā,<br>
Kaṭādutīyā patino ca sā piyā;<br>
Sabbaṅgupetāyapi appiyāya,<br>
Ayameva <span class='var' id='note2290' title='seyyo (s2, s3, mr)'>seyyā</span> <span class='var' id='note2291' title='kapaṇāpi yā (mr)'>kapaṇāpi yā piyā</span>”.</p>
<p><a class='sc' id='34'></a><a class='pts' id='pts5.97'></a><a class='ms' id='p_22J_3593'></a><a class='msdiv' id='msdiv330'></a>“Sudullabhitthī purisassa yā hitā,<br>
Bhattitthiyā dullabho yo hito ca;<br>
Hitā ca te sīlavatī ca bhariyā,<br>
Janinda dhammaṃ cara sambulāya”.</p>
<p><a class='sc' id='35'></a><a class='pts' id='pts5.98'></a><a class='ms' id='p_22J_3594'></a><a class='msdiv' id='msdiv331'></a>“Sace tuvaṃ vipule laddhabhoge,<br>
Issāvatiṇṇā maraṇaṃ upesi;<br>
Ahañca te bhadde imā <span class='var' id='note2292' title='imā ca kaññā (pts1)'>rājakaññā</span>,<br>
<span class='var' id='note2293' title='sabbeva (bj, s2, s3, pts1)'>Sabbe</span> te vacanakarā bhavāmā”ti.</p>
</blockquote>
<p class='endsutta'><a class='sc' id='36'></a><a class='ms' id='p_22J_3595'></a><span class='var' id='note2294' title='sambulajātakaṃ (pts1)'>Sambulājātakaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

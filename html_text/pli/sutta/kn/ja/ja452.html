<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja452' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>452. Bhūripaññajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.72'></a><a class='ms' id='p_22J_2066'></a><a class='msdiv' id='msdiv145'></a>“Saccaṃ kira <span class='var' id='note1223' title='tvampi (bj) | tuvampi (s2, s3) | tvaṃ asi (mr)'>tvaṃ api</span> bhūripañña,<br>
Yā tādisī sīri dhitī matī ca;<br>
Na tāyatebhāvavasūpanitaṃ,<br>
Yo yavakaṃ bhuñjasi appasūpaṃ”.</p>
<p><a class='sc' id='2'></a><a class='ms' id='p_22J_2067'></a><a class='msdiv' id='msdiv146'></a>“Sukhaṃ dukkhena paripācayanto,<br>
Kālā kālaṃ vicinaṃ chandachanno;<br>
Atthassa dvārāni avāpuranto,<br>
Tenāhaṃ tussāmi yavodanena.</p>
<p><a class='sc' id='3'></a><a class='ms' id='p_22J_2068'></a><a class='msdiv' id='msdiv147'></a>Kālañca ñatvā abhijīhanāya,<br>
Mantehi atthaṃ paripācayitvā;<br>
Vijambhissaṃ sīhavijambhitāni,<br>
Tāyiddhiyā dakkhasi maṃ punāpi”.</p>
<p><a class='sc' id='4'></a><a class='ms' id='p_22J_2069'></a><a class='msdiv' id='msdiv148'></a>“<span class='var' id='note1224' title='sukhīhi eke (bj) | sukhīti heke (?)'>Sukhīpi heke</span> na karonti pāpaṃ,<br>
Avaṇṇasaṃsaggabhayā puneke;<br>
Pahū samāno vipulatthacintī,<br>
Kiṃkāraṇā me na karosi dukkhaṃ”.</p>
<p><a class='sc' id='5'></a><a class='ms' id='p_22J_2070'></a><a class='msdiv' id='msdiv149'></a>“Na paṇḍitā attasukhassa hetu,<br>
Pāpāni kammāni samācaranti;<br>
Dukkhena phuṭṭhā khalitāpi santā,<br>
Chandā ca dosā na jahanti dhammaṃ”.</p>
<p><a class='sc' id='6'></a><a class='ms' id='p_22J_2071'></a><a class='msdiv' id='msdiv150'></a>“Yena kenaci vaṇṇena,<br>
mudunā dāruṇena vā;<br>
Uddhare dīnamattānaṃ,<br>
pacchā dhammaṃ samācare”.</p>
<p><a class='sc' id='7'></a><a class='ms' id='p_22J_2072'></a><a class='msdiv' id='msdiv151'></a>“Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.</p>
<p><a class='sc' id='8'></a><a class='ms' id='p_22J_2073'></a><a class='msdiv' id='msdiv152'></a><span class='var' id='note1226' title='yassāhi (bj, mr)'>Yassāpi</span> dhammaṃ <span class='var' id='note1227' title='manujo (bj)'>puriso</span> vijaññā,<br>
Ye cassa kaṅkhaṃ vinayanti santo;<br>
Taṃ hissa dīpañca parāyanañca,<br>
Na tena mettiṃ jarayetha pañño”.</p>
<p><a class='sc' id='9'></a><a class='ms' id='p_22J_2074'></a><a class='msdiv' id='msdiv153'></a>“Alaso gihī kāmabhogī na sādhu,<br>
Asaññato pabbajito na sādhu;<br>
Rājā na sādhu anisammakārī,<br>
Yo paṇḍito kodhano taṃ na sādhu.</p>
<p><a class='sc' id='10'></a><a class='ms' id='p_22J_2075'></a><a class='msdiv' id='msdiv154'></a>Nisamma khattiyo kayirā,<br>
nānisamma disampati;<br>
Nisammakārino rāja,<br>
yaso kitti ca vaḍḍhatī”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_2076'></a><span class='var' id='note1228' title='bhūripañhājātakaṃ (s2, s3) | bhūripañhajātakaṃ (pts1)'>Bhūripaññajātakaṃ</span> cuddasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

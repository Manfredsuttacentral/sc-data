<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja493' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>493. Mahāvāṇijajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.351'></a><a class='ms' id='p_22J_2736'></a><a class='msdiv' id='msdiv180'></a>Vāṇijā samitiṃ katvā,<br>
nānāraṭṭhato āgatā;<br>
Dhanāharā pakkamiṃsu,<br>
ekaṃ katvāna gāmaṇiṃ.</p>
<p><a class='sc' id='2'></a><a class='ms' id='p_22J_2737'></a><a class='msdiv' id='msdiv181'></a>Te taṃ kantāramāgamma,<br>
appabhakkhaṃ anodakaṃ;<br>
Mahānigrodhamaddakkhuṃ,<br>
sītacchāyaṃ manoramaṃ.</p>
<p><a class='sc' id='3'></a><a class='ms' id='p_22J_2738'></a><a class='msdiv' id='msdiv182'></a>Te ca tattha nisīditvā,<br>
tassa rukkhassa <span class='var' id='note1715' title='chādiyā (bj, s2, s3, pts1)'>chāyayā</span>;<br>
Vāṇijā samacintesuṃ,<br>
bālā mohena pārutā.</p>
<p><a class='sc' id='4'></a><a class='ms' id='p_22J_2739'></a><a class='msdiv' id='msdiv183'></a><span class='var' id='note1716' title='addāyate (bj, pts1)'>Allāyate</span> ayaṃ rukkho,<br>
api <span class='var' id='note1717' title='vāri ca (bj, pts1)'>vārīva</span> sandati;<br>
Iṅghassa purimaṃ sākhaṃ,<br>
mayaṃ chindāma vāṇijā.</p>
<p><a class='sc' id='5'></a><a class='ms' id='p_22J_2740'></a><a class='msdiv' id='msdiv184'></a>Sā ca chinnāva pagghari,<br>
acchaṃ vāriṃ anāvilaṃ;<br>
Te tattha nhatvā pivitvā,<br>
yāvaticchiṃsu vāṇijā.</p>
<p><a class='sc' id='6'></a><a class='ms' id='p_22J_2741'></a><a class='msdiv' id='msdiv185'></a>Dutiyaṃ samacintesuṃ,<br>
bālā mohena pārutā;<br>
Iṅghassa dakkhiṇaṃ sākhaṃ,<br>
mayaṃ chindāma vāṇijā.</p>
<p><a class='sc' id='7'></a><a class='pts' id='pts4.352'></a><a class='ms' id='p_22J_2742'></a><a class='msdiv' id='msdiv186'></a>Sā ca chinnāva pagghari,<br>
sālimaṃsodanaṃ bahuṃ;<br>
Appodavaṇṇe kummāse,<br>
siṅgiṃ <span class='var' id='note1718' title='siṅgiṃ bidalasūpiyo (bj, pts1) | siṅgividalasūpiyo (s2, s3) | siṅgīveraṃ lasūpiyo (mr) siṅginti siṅgiverādikaṃ uttaribhaṅgaṃ. vidalasūpiyoti muggasūpādayo (aṭṭha.)'>vidalasūpiyo</span>.</p>
<p><a class='sc' id='8'></a><a class='ms' id='p_22J_2743'></a><a class='msdiv' id='msdiv187'></a>Te <span class='var' id='note1719' title='bhutvā ca pivitvā ca (pts1)'>tattha bhutvā khāditvā</span>,<br>
yāvaticchiṃsu vāṇijā;<br>
Tatiyaṃ samacintesuṃ,<br>
bālā mohena pārutā;<br>
Iṅghassa pacchimaṃ sākhaṃ,<br>
mayaṃ chindāma vāṇijā.</p>
<p><a class='sc' id='9'></a><a class='ms' id='p_22J_2744'></a><a class='msdiv' id='msdiv188'></a>Sā ca chinnāva pagghari,<br>
nāriyo samalaṅkatā;<br>
Vicitravatthābharaṇā,<br>
āmuttamaṇikuṇḍalā.</p>
<p><a class='sc' id='10'></a><a class='ms' id='p_22J_2745'></a><a class='msdiv' id='msdiv189'></a>Api su vāṇijā ekā,<br>
nāriyo paṇṇavīsati;<br>
Samantā <span class='var' id='note1720' title='parikariṃsu (bj, s2, s3, pts1)'>parivāriṃsu</span>,<br>
tassa rukkhassa <span class='var' id='note1721' title='chādiyā (bj, s2, s3, pts1)'>chāyayā</span>.</p>
<p><a class='sc' id='11'></a><a class='ms' id='p_22J_2746'></a><a class='msdiv' id='msdiv190'></a>Te tāhi <span class='var' id='note1722' title='paricāresu (bj) | parivāretvā (s2, s3, pts1)'>paricāretvā</span>,<br>
yāvaticchiṃsu vāṇijā;<br>
Catutthaṃ samacintesuṃ,<br>
bālā mohena pārutā;<br>
Iṅghassa uttaraṃ sākhaṃ,<br>
mayaṃ chindāma vāṇijā.</p>
<p><a class='sc' id='12'></a><a class='ms' id='p_22J_2747'></a><a class='msdiv' id='msdiv191'></a>Sā ca chinnāva pagghari,<br>
muttā veḷuriyā bahū;<br>
Rajataṃ jātarūpañca,<br>
kuttiyo paṭiyāni ca.</p>
<p><a class='sc' id='13'></a><a class='ms' id='p_22J_2748'></a><a class='msdiv' id='msdiv192'></a>Kāsikāni ca vatthāni,<br>
uddiyāni <span class='var' id='note1723' title='uddiyāne ca kambale (bj, pts1) | uddhiyāni ca kambalā (s2, s3)'>ca kambalā</span>;<br>
Te tattha bhāre bandhitvā,<br>
yāvaticchiṃsu vāṇijā.</p>
<p><a class='sc' id='14'></a><a class='ms' id='p_22J_2749'></a><a class='msdiv' id='msdiv193'></a>Pañcamaṃ samacintesuṃ,<br>
bālā mohena pārutā;<br>
Iṅghassa <span class='var' id='note1724' title='mūle (s2, s3, mr)'>mūlaṃ</span> chindāma,<br>
api bhiyyo labhāmase.</p>
<p><a class='sc' id='15'></a><a class='ms' id='p_22J_2750'></a><a class='msdiv' id='msdiv194'></a>Athuṭṭhahi satthavāho,<br>
yācamāno katañjalī;<br>
Nigrodho kiṃ <span class='var' id='note1725' title='aparajjhatha (bj) | aparajjhati (s2, s3, pts1)'>parajjhati</span>,<br>
vāṇijā bhaddamatthu te.</p>
<p><a class='sc' id='16'></a><a class='ms' id='p_22J_2751'></a><a class='msdiv' id='msdiv195'></a>Vāridā purimā sākhā,<br>
annapānañca dakkhiṇā;<br>
Nāridā pacchimā sākhā,<br>
sabbakāme ca uttarā;<br>
Nigrodho kiṃ parajjhati,<br>
vāṇijā bhaddamatthu te.</p>
<p><a class='sc' id='17'></a><a class='ms' id='p_22J_2752'></a><a class='msdiv' id='msdiv196'></a>Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.</p>
<p><a class='sc' id='18'></a><a class='ms' id='p_22J_2753'></a><a class='msdiv' id='msdiv197'></a>Te ca <span class='var' id='note1727' title='tassa anāditvā (bj, s2, s3) | tassa anādiyitvā (pts1)'>tassānādiyitvā</span>,<br>
ekassa vacanaṃ bahū;<br>
Nisitāhi <span class='var' id='note1728' title='kudhārīhi (mr)'>kuṭhārīhi</span>,<br>
mūlato naṃ upakkamuṃ.</p>
<p><a class='sc' id='19'></a><a class='pts' id='pts4.353'></a><a class='ms' id='p_22J_2754'></a><a class='msdiv' id='msdiv198'></a>Tato nāgā nikkhamiṃsu,<br>
sannaddhā paṇṇavīsati;<br>
Dhanuggahānaṃ tisatā,<br>
chasahassā ca vammino.</p>
<p><a class='sc' id='20'></a><a class='pts' id='pts4.354'></a><a class='ms' id='p_22J_2755'></a><a class='msdiv' id='msdiv199'></a>“Ete hanatha bandhatha,<br>
Mā vo <span class='var' id='note1729' title='muccittha (pts1)'>muñcittha</span> jīvitaṃ;<br>
Ṭhapetvā satthavāhaṃva,<br>
Sabbe <span class='var' id='note1730' title='bhasmī (bj)'>bhasmaṃ</span> karotha ne”.</p>
<p><a class='sc' id='21'></a><a class='ms' id='p_22J_2756'></a><a class='msdiv' id='msdiv200'></a>“Tasmā hi paṇḍito poso,<br>
sampassaṃ atthamattano;<br>
Lobhassa na vasaṃ gacche,<br>
<span class='var' id='note1731' title='haneyya disataṃ (bj) | haneyya disakaṃ (s2, s3)'>haneyyārisakaṃ</span> manaṃ.</p>
<p><a class='sc' id='22'></a><a class='ms' id='p_22J_2757'></a><a class='msdiv' id='msdiv201'></a><span class='var' id='note1732' title='etamādīnaṃ (bj, pts1)'>Evamādīnavaṃ</span> ñatvā,<br>
taṇhā dukkhassa sambhavaṃ;<br>
Vītataṇho anādāno,<br>
sato bhikkhu paribbaje”ti.</p>
</blockquote>
<p class='endsutta'><a class='sc' id='23'></a><a class='ms' id='p_22J_2758'></a>Mahāvāṇijajātakaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

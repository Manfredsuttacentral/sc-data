<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja439' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>439. Catudvārajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.4'></a><a class='ms' id='p_22J_1909'></a><a class='msdiv' id='msdiv1'></a>“Catudvāramidaṃ nagaraṃ,<br>
āyasaṃ daḷhapākāraṃ;<br>
Oruddhapaṭiruddhosmi,<br>
kiṃ pāpaṃ pakataṃ mayā”.</p>
<p><a class='sc' id='2'></a><a class='ms' id='p_22J_1910'></a><a class='msdiv' id='msdiv2'></a>“Sabbe apihitā dvārā,<br>
oruddhosmi yathā dijo;<br>
Kimādhikaraṇaṃ yakkha,<br>
cakkābhinihato ahaṃ.</p>
<p><a class='sc' id='3'></a><a class='ms' id='p_22J_1911'></a><a class='msdiv' id='msdiv3'></a>Laddhā satasahassāni,<br>
atirekāni vīsati;<br>
Anukampakānaṃ ñātīnaṃ,<br>
vacanaṃ samma nākari.</p>
<p><a class='sc' id='4'></a><a class='ms' id='p_22J_1912'></a><a class='msdiv' id='msdiv4'></a>Laṅghiṃ samuddaṃ pakkhandi,<br>
sāgaraṃ appasiddhikaṃ;<br>
Catubbhi aṭṭhajjhagamā,<br>
aṭṭhāhipi ca soḷasa.</p>
<p><a class='sc' id='5'></a><a class='ms' id='p_22J_1913'></a><a class='msdiv' id='msdiv5'></a>Soḷasāhi ca bāttiṃsa,<br>
atricchaṃ cakkamāsado;<br>
Icchāhatassa posassa,<br>
cakkaṃ bhamati matthake.</p>
<p><a class='sc' id='6'></a><a class='ms' id='p_22J_1914'></a><a class='msdiv' id='msdiv6'></a>Uparivisālā duppūrā,<br>
icchā <span class='var' id='note1110' title='visatagāminaṃ (s2, s3) | visaṭagāminiṃ (pts1, mr)'>visaṭagāminī</span>;<br>
Ye ca taṃ anugijjhanti,<br>
te honti cakkadhārino.</p>
<p><a class='sc' id='7'></a><a class='ms' id='p_22J_1915'></a><a class='msdiv' id='msdiv7'></a><span class='var' id='note1111' title='bahuṃ bhaṇḍaṃ (bj, pts1)'>Bahubhaṇḍaṃ</span> avahāya,<br>
maggaṃ appaṭivekkhiya;<br>
Yesañcetaṃ asaṅkhātaṃ,<br>
te honti cakkadhārino.</p>
<p><a class='sc' id='8'></a><a class='pts' id='pts4.5'></a><a class='ms' id='p_22J_1916'></a><a class='msdiv' id='msdiv8'></a>Kammaṃ samekkhe vipulañca bhogaṃ,<br>
Icchaṃ na seveyya anatthasaṃhitaṃ;<br>
Kareyya vākyaṃ anukampakānaṃ,<br>
Taṃ tādisaṃ nātivatteyya cakkaṃ”.</p>
<p><a class='sc' id='9'></a><a class='pts' id='pts4.6'></a><a class='ms' id='p_22J_1917'></a><a class='msdiv' id='msdiv9'></a>“Kīvaciraṃ nu me yakkha,<br>
cakkaṃ sirasi ṭhassati;<br>
Kati vassasahassāni,<br>
taṃ me akkhāhi pucchito”.</p>
<p><a class='sc' id='10'></a><a class='ms' id='p_22J_1918'></a><a class='msdiv' id='msdiv10'></a>“Atisaro <span class='var' id='note1112' title='accasaro (bj, s2, s3, pts1)'>paccasaro</span>,<br>
mittavinda suṇohi me;<br>
Cakkaṃ te <span class='var' id='note1113' title='sira (bj) | sirasmi (s2, s3)'>sirasi</span> māviddhaṃ,<br>
na taṃ jīvaṃ pamokkhasī”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_1919'></a>Catudvārajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

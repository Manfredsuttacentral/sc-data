<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja408' lang='pli'>
<header>
<ul>
<li class='division'>Jātaka</li>
<li>Sattakanipāta</li>
<li>Gandhāravagga</li>
</ul>
<h1>408. Kumbhakārajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.380'></a><a class='ms' id='p_22J_1588'></a><a class='msdiv' id='msdiv90'></a>“Ambāhamaddaṃ vanamantarasmiṃ,<br>
Nīlobhāsaṃ <span class='var' id='note936' title='phalinaṃ (bj, pts1)'>phalitaṃ</span> saṃvirūḷhaṃ;<br>
Tamaddasaṃ phalahetu vibhaggaṃ,<br>
Taṃ disvā bhikkhācariyaṃ carāmi.</p>
<p><a class='sc' id='2'></a><a class='ms' id='p_22J_1589'></a><a class='msdiv' id='msdiv91'></a>Selaṃ sumaṭṭhaṃ <span class='var' id='note937' title='naravidduniṭṭhitaṃ (mr)'>naravīraniṭṭhitaṃ</span>,<br>
Nārī yugaṃ dhārayi appasaddaṃ;<br>
Dutiyañca āgamma ahosi saddo,<br>
Taṃ disvā bhikkhācariyaṃ carāmi.</p>
<p><a class='sc' id='3'></a><a class='ms' id='p_22J_1590'></a><a class='msdiv' id='msdiv92'></a>Dijā dijaṃ kuṇapamāharantaṃ,<br>
Ekaṃ samānaṃ bahukā samecca;<br>
Āhārahetū paripātayiṃsu,<br>
Taṃ disvā bhikkhācariyaṃ carāmi.</p>
<p><a class='sc' id='4'></a><a class='ms' id='p_22J_1591'></a><a class='msdiv' id='msdiv93'></a>Usabhāhamaddaṃ yūthassa majjhe,<br>
Calakkakuṃ vaṇṇabalūpapannaṃ;<br>
Tamaddasaṃ kāmahetu vitunnaṃ,<br>
Taṃ disvā bhikkhācariyaṃ carāmi”.</p>
<p><a class='sc' id='5'></a><a class='pts' id='pts3.381'></a><a class='ms' id='p_22J_1592'></a><a class='msdiv' id='msdiv94'></a>“<span class='var' id='note938' title='karaṇḍu nāma (bj, pts1)'>Karaṇḍako</span> kaliṅgānaṃ,<br>
gandhārānañca naggaji;<br>
Nimirājā videhānaṃ,<br>
pañcālānañca dummukho;<br>
Ete raṭṭhāni hitvāna,<br>
pabbajiṃsu akiñcanā.</p>
<p><a class='sc' id='6'></a><a class='ms' id='p_22J_1593'></a><a class='msdiv' id='msdiv95'></a>Sabbepime devasamā samāgatā,<br>
Aggī yathā pajjalito tathevime;<br>
Ahampi eko carissāmi bhaggavi,<br>
Hitvāna kāmāni yathodhikāni”.</p>
<p><a class='sc' id='7'></a><a class='pts' id='pts3.382'></a><a class='ms' id='p_22J_1594'></a><a class='msdiv' id='msdiv96'></a>“Ayameva kālo na hi añño atthi,<br>
Anusāsitā me na bhaveyya pacchā;<br>
Ahampi ekā carissāmi bhaggava,<br>
Sakuṇīva muttā purisassa hatthā”.</p>
<p><a class='sc' id='8'></a><a class='ms' id='p_22J_1595'></a><a class='msdiv' id='msdiv97'></a>“Āmaṃ pakkañca jānanti,<br>
atho loṇaṃ aloṇakaṃ;<br>
Tamahaṃ disvāna pabbajiṃ,<br>
careva tvaṃ carāmahan”ti.</p>
</blockquote>
<p class='endsutta'><a class='sc' id='9'></a><a class='ms' id='p_22J_1596'></a>Kumbhakārajātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

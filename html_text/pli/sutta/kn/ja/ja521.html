<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja521' lang='pli'>
<header>
<ul>
<li class='division'>Jātaka</li>
<li>Cattālīsanipāta</li>
<li>Tesakuṇavagga</li>
</ul>
<h1>521. Tesakuṇajātaka</h1>
</header>
<p class='namo'><a class='sc' id='1'></a><a class='ms' id='p_23J_1'></a>Namo tassa Bhagavato Arahato Sammāsambuddhassa.</p>
<blockquote class='gatha'>
<p><a class='sc' id='2'></a><a class='pts' id='pts5.112'></a><a class='ms' id='p_23J_2'></a><a class='msdiv' id='msdiv1'></a>“Vessantaraṃ taṃ pucchāmi,<br>
sakuṇa bhaddamatthu te;<br>
Rajjaṃ kāretukāmena,<br>
kiṃ su kiccaṃ kataṃ varaṃ”.</p>
<p><a class='sc' id='3'></a><a class='ms' id='p_23J_3'></a><a class='msdiv' id='msdiv2'></a>“Cirassaṃ vata maṃ tāto,<br>
kaṃso bārāṇasiggaho;<br>
Pamatto appamattaṃ maṃ,<br>
pitā puttaṃ acodayi.</p>
<p><a class='sc' id='4'></a><a class='ms' id='p_23J_4'></a><a class='msdiv' id='msdiv3'></a>Paṭhameneva vitathaṃ,<br>
kodhaṃ hāsaṃ nivāraye;<br>
Tato kiccāni kāreyya,<br>
taṃ vataṃ āhu khattiya.</p>
<p><a class='sc' id='5'></a><a class='ms' id='p_23J_5'></a><a class='msdiv' id='msdiv4'></a>Yaṃ tvaṃ tāta <span class='var' id='note1' title='tape kammaṃ (bj, s2, s3, pts1)'>tapokammaṃ</span>,<br>
Pubbe katamasaṃsayaṃ;<br>
Ratto duṭṭho ca yaṃ kayirā,<br>
Na taṃ kayirā tato <span class='var' id='note2' title='punaṃ (pts1)'>puna</span>.</p>
<p><a class='sc' id='6'></a><a class='ms' id='p_23J_6'></a><a class='msdiv' id='msdiv5'></a>Khattiyassa pamattassa,<br>
raṭṭhasmiṃ raṭṭhavaḍḍhana;<br>
Sabbe bhogā vinassanti,<br>
rañño taṃ vuccate aghaṃ.</p>
<p><a class='sc' id='7'></a><a class='ms' id='p_23J_7'></a><a class='msdiv' id='msdiv6'></a>Sirī <span class='var' id='note3' title='sirī ca tāta lakkhī ca (s2, s3, pts1)'>tāta alakkhī ca</span>,<br>
pucchitā etadabravuṃ;<br>
<span class='var' id='note4' title='uṭṭhāne vīriye (s2, s3)'>Uṭṭhānavīriye</span> pose,<br>
ramāhaṃ anusūyake.</p>
<p><a class='sc' id='8'></a><a class='pts' id='pts5.113'></a><a class='ms' id='p_23J_8'></a><a class='msdiv' id='msdiv7'></a>Usūyake duhadaye,<br>
purise kammadussake;<br>
Kāḷakaṇṇī mahārāja,<br>
<span class='var' id='note5' title='ramāti (mr)'>ramati</span> cakkabhañjanī.</p>
<p><a class='sc' id='9'></a><a class='ms' id='p_23J_9'></a><a class='msdiv' id='msdiv8'></a>So <span class='var' id='note6' title='so tvaṃ sabbesaṃ suhadayo (s2, s3, pts1) | so tvaṃ sabbe suhadayo (mr)'>tvaṃ sabbesu suhadayo</span>,<br>
sabbesaṃ rakkhito bhava;<br>
Alakkhiṃ nuda mahārāja,<br>
lakkhyā bhava nivesanaṃ.</p>
<p><a class='sc' id='10'></a><a class='ms' id='p_23J_10'></a><a class='msdiv' id='msdiv9'></a>Sa lakkhīdhitisampanno,<br>
puriso hi mahaggato;<br>
Amittānaṃ kāsipati,<br>
mūlaṃ aggañca chindati.</p>
<p><a class='sc' id='11'></a><a class='ms' id='p_23J_11'></a><a class='msdiv' id='msdiv10'></a>Sakkopi hi bhūtapati,<br>
uṭṭhāne nappamajjati;<br>
Sa kalyāṇe dhitiṃ katvā,<br>
uṭṭhāne kurute mano.</p>
<p><a class='sc' id='12'></a><a class='ms' id='p_23J_12'></a><a class='msdiv' id='msdiv11'></a>Gandhabbā pitaro devā,<br>
<span class='var' id='note7' title='sajīvā (bj) | sañjīvā (pts1)'>sājīvā</span> honti tādino;<br>
<span class='var' id='note8' title='uṭṭhahato (bj, s2, s3, pts1)'>Uṭṭhāhato</span> <span class='var' id='note9' title='mappamajjato (mr)'>appamajjato</span>,<br>
anutiṭṭhanti devatā.</p>
<p><a class='sc' id='13'></a><a class='ms' id='p_23J_13'></a><a class='msdiv' id='msdiv12'></a>So appamatto <span class='var' id='note10' title='akkuṭṭho (pts1)'>akkuddho</span>,<br>
tāta kiccāni kāraya;<br>
Vāyamassu ca kiccesu,<br>
nālaso vindate sukhaṃ.</p>
<p><a class='sc' id='14'></a><a class='ms' id='p_23J_14'></a><a class='msdiv' id='msdiv13'></a>Tattheva te vattapadā,<br>
<span class='var' id='note11' title='esā ca (pts1)'>esāva</span> anusāsanī;<br>
Alaṃ mitte sukhāpetuṃ,<br>
amittānaṃ <span class='var' id='note12' title='dukkhāya (pts1)'>dukhāya</span> ca”.</p>
<p><a class='sc' id='15'></a><a class='pts' id='pts5.116'></a><a class='ms' id='p_23J_15'></a><a class='msdiv' id='msdiv14'></a>“<span class='var' id='note13' title='sakkhī tuvaṃ (bj, pts1) | sakkhi tuvaṃ (s2, s3)'>Sakkhisi tvaṃ</span> kuṇḍalini,<br>
maññasi <span class='var' id='note14' title='khattabandhunī (bj) | khattiyabandhunī (pts1)'>khattabandhuni</span>;<br>
Rajjaṃ kāretukāmena,<br>
kiṃ su kiccaṃ kataṃ varaṃ”.</p>
<p><a class='sc' id='16'></a><a class='ms' id='p_23J_16'></a><a class='msdiv' id='msdiv15'></a>“Dveva tāta padakāni,<br>
<span class='var' id='note15' title='yesu (pts1)'>yattha</span> sabbaṃ patiṭṭhitaṃ;<br>
Aladdhassa ca yo lābho,<br>
laddhassa cānurakkhaṇā.</p>
<p><a class='sc' id='17'></a><a class='ms' id='p_23J_17'></a><a class='msdiv' id='msdiv16'></a>Amacce tāta jānāhi,<br>
dhīre atthassa kovide;<br>
Anakkhākitave tāta,<br>
asoṇḍe avināsake.</p>
<p><a class='sc' id='18'></a><a class='ms' id='p_23J_18'></a><a class='msdiv' id='msdiv17'></a>Yo ca taṃ tāta rakkheyya,<br>
dhanaṃ yañceva te siyā;<br>
Sūtova rathaṃ saṅgaṇhe,<br>
so te kiccāni kāraye.</p>
<p><a class='sc' id='19'></a><a class='ms' id='p_23J_19'></a><a class='msdiv' id='msdiv18'></a>Susaṅgahitantajano,<br>
sayaṃ vittaṃ avekkhiya;<br>
Nidhiñca iṇadānañca,<br>
na kare parapattiyā.</p>
<p><a class='sc' id='20'></a><a class='ms' id='p_23J_20'></a><a class='msdiv' id='msdiv19'></a>Sayaṃ <span class='var' id='note16' title='āyavayaṃ (pts1)'>āyaṃ vayaṃ</span> jaññā,<br>
sayaṃ jaññā katākataṃ;<br>
Niggaṇhe niggahārahaṃ,<br>
paggaṇhe paggahārahaṃ.</p>
<p><a class='sc' id='21'></a><a class='pts' id='pts5.117'></a><a class='ms' id='p_23J_21'></a><a class='msdiv' id='msdiv20'></a>Sayaṃ jānapadaṃ atthaṃ,<br>
anusāsa rathesabha;<br>
Mā te adhammikā yuttā,<br>
dhanaṃ raṭṭhañca nāsayuṃ.</p>
<p><a class='sc' id='22'></a><a class='ms' id='p_23J_22'></a><a class='msdiv' id='msdiv21'></a>Mā ca vegena kiccāni,<br>
<span class='var' id='note18' title='kāresi (bj, s2, s3, pts1)'>karosi</span> kārayesi vā;<br>
Vegasā hi kataṃ kammaṃ,<br>
mando pacchānutappati.</p>
<p><a class='sc' id='23'></a><a class='ms' id='p_23J_23'></a><a class='msdiv' id='msdiv22'></a>Mā te adhisare muñca,<br>
<span class='var' id='note19' title='... kodhitaṃ (pts1, c1)'>subāḷhamadhikopitaṃ</span>;<br>
Kodhasā hi bahū phītā,<br>
kulā akulataṃ gatā.</p>
<p><a class='sc' id='24'></a><a class='ms' id='p_23J_24'></a><a class='msdiv' id='msdiv23'></a>Mā tāta issaromhīti,<br>
anatthāya patārayi;<br>
Itthīnaṃ purisānañca,<br>
mā te āsi dukhudrayo.</p>
<p><a class='sc' id='25'></a><a class='ms' id='p_23J_25'></a><a class='msdiv' id='msdiv24'></a>Apetalomahaṃsassa,<br>
rañño kāmānusārino;<br>
Sabbe bhogā vinassanti,<br>
rañño taṃ vuccate aghaṃ.</p>
<p><a class='sc' id='26'></a><a class='ms' id='p_23J_26'></a><a class='msdiv' id='msdiv25'></a>Tattheva te vattapadā,<br>
esāva anusāsanī;<br>
Dakkhassudāni puññakaro,<br>
asoṇḍo avināsako;<br>
<span class='var' id='note20' title='sīlavassu (bj, s2, s3, pts1) | sīlavāssa (ṭīkā)'>Sīlavāssu</span> mahārāja,<br>
dussīlo <span class='var' id='note21' title='vinipātakoti (pts1)'>vinipātiko</span>”.</p>
<p><a class='sc' id='27'></a><a class='pts' id='pts5.120'></a><a class='ms' id='p_23J_27'></a><a class='msdiv' id='msdiv26'></a>“<span class='var' id='note22' title='apucchimhā kosiyagottaṃ (s2, s3) | apucchamhāpi kosikaṃ (pts1)'>Apucchimha kosiyagottaṃ</span>,<br>
kuṇḍaliniṃ tatheva ca;<br>
<span class='var' id='note23' title='jambuka tvaṃdāni vadehi (s2, s3, pts1)'>Tvaṃ dāni vadehi jambuka</span>,<br>
balānaṃ balamuttamaṃ”.</p>
<p><a class='sc' id='28'></a><a class='ms' id='p_23J_28'></a><a class='msdiv' id='msdiv27'></a>“Balaṃ pañcavidhaṃ loke,<br>
purisasmiṃ mahaggate;<br>
Tattha bāhubalaṃ nāma,<br>
carimaṃ vuccate balaṃ.</p>
<p><a class='sc' id='29'></a><a class='ms' id='p_23J_29'></a><a class='msdiv' id='msdiv28'></a>Bhogabalañca dīghāvu,<br>
dutiyaṃ vuccate balaṃ;<br>
Amaccabalañca dīghāvu,<br>
tatiyaṃ vuccate balaṃ.</p>
<p><a class='sc' id='30'></a><a class='ms' id='p_23J_30'></a><a class='msdiv' id='msdiv29'></a>Abhijaccabalaṃ ceva,<br>
taṃ catutthaṃ asaṃsayaṃ;<br>
Yāni cetāni sabbāni,<br>
adhigaṇhāti paṇḍito.</p>
<p><a class='sc' id='31'></a><a class='pts' id='pts5.121'></a><a class='ms' id='p_23J_31'></a><a class='msdiv' id='msdiv30'></a>Taṃ balānaṃ balaṃ seṭṭhaṃ,<br>
aggaṃ paññābalaṃ <span class='var' id='note24' title='varaṃ (bj, s2, s3)'>balaṃ</span>;<br>
Paññābalenupatthaddho,<br>
atthaṃ vindati paṇḍito.</p>
<p><a class='sc' id='32'></a><a class='ms' id='p_23J_32'></a><a class='msdiv' id='msdiv31'></a>Api ce labhati mando,<br>
phītaṃ dharaṇimuttamaṃ;<br>
Akāmassa pasayhaṃ vā,<br>
añño taṃ paṭipajjati.</p>
<p><a class='sc' id='33'></a><a class='ms' id='p_23J_33'></a><a class='msdiv' id='msdiv32'></a>Abhijātopi ce hoti,<br>
rajjaṃ laddhāna khattiyo;<br>
Duppañño hi kāsipati,<br>
sabbenapi na jīvati.</p>
<p><a class='sc' id='34'></a><a class='ms' id='p_23J_34'></a><a class='msdiv' id='msdiv33'></a><span class='var' id='note25' title='paññā sutavinicchinī (s2, s3, pts1)'>Paññāva sutaṃ vinicchinī</span>,<br>
Paññā kitti <span class='var' id='note26' title='... vaddhanī (pts1)'>silokavaḍḍhanī</span>;<br>
Paññāsahito naro idha,<br>
Api dukkhe sukhāni vindati.</p>
<p><a class='sc' id='35'></a><a class='ms' id='p_23J_35'></a><a class='msdiv' id='msdiv34'></a>Paññañca kho asussūsaṃ,<br>
na koci adhigacchati;<br>
Bahussutaṃ anāgamma,<br>
dhammaṭṭhaṃ avinibbhujaṃ.</p>
<p><a class='sc' id='36'></a><a class='ms' id='p_23J_36'></a><a class='msdiv' id='msdiv35'></a>Yo <span class='var' id='note27' title='yo dhammañca vibhāgaññū (pts1)'>ca dhammavibhaṅgaññū</span>,<br>
kāluṭṭhāyī matandito;<br>
Anuṭṭhahati kālena,<br>
<span class='var' id='note28' title='tamphalaṃ tassa ijjhati (bj) | kammaphalaṃ tassa ijjhati (s2, s3, pts1, c1) | phalaṃ tassa samijjhati (mr)'>kammaphalaṃ tassijjhati</span>.</p>
<p><a class='sc' id='37'></a><a class='ms' id='p_23J_37'></a><a class='msdiv' id='msdiv36'></a><span class='var' id='note29' title='nā’nāyatana (pts1)'>Anāyatanasīlassa</span>,<br>
<span class='var' id='note30' title='nā’nāyatana (pts1)'>anāyatanasevino</span>;<br>
Na nibbindiyakārissa,<br>
sammadattho vipaccati.</p>
<p><a class='sc' id='38'></a><a class='ms' id='p_23J_38'></a><a class='msdiv' id='msdiv37'></a>Ajjhattañca payuttassa,<br>
tathāyatanasevino;<br>
Anibbindiyakārissa,<br>
sammadattho vipaccati.</p>
<p><a class='sc' id='39'></a><a class='ms' id='p_23J_39'></a><a class='msdiv' id='msdiv38'></a>Yogappayogasaṅkhātaṃ,<br>
sambhatassānurakkhaṇaṃ;<br>
Tāni tvaṃ tāta sevassu,<br>
mā akammāya randhayi;<br>
Akammunā hi dummedho,<br>
naḷāgāraṃva sīdati”.</p>
<p><a class='sc' id='40'></a><a class='pts' id='pts5.123'></a><a class='ms' id='p_23J_40'></a><a class='msdiv' id='msdiv39'></a>“Dhammaṃ cara mahārāja,<br>
mātāpitūsu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='41'></a><a class='ms' id='p_23J_41'></a><a class='msdiv' id='msdiv40'></a>Dhammaṃ cara mahārāja,<br>
puttadāresu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='42'></a><a class='ms' id='p_23J_42'></a><a class='msdiv' id='msdiv41'></a>Dhammaṃ cara mahārāja,<br>
mittāmaccesu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='43'></a><a class='ms' id='p_23J_43'></a><a class='msdiv' id='msdiv42'></a>Dhammaṃ cara mahārāja,<br>
vāhanesu balesu ca;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='44'></a><a class='ms' id='p_23J_44'></a><a class='msdiv' id='msdiv43'></a>Dhammaṃ cara mahārāja,<br>
gāmesu nigamesu ca;<br>
… pe …</p>
<p><a class='sc' id='45'></a><a class='ms' id='p_23J_45'></a><a class='msdiv' id='msdiv44'></a>Dhammaṃ cara mahārāja,<br>
<span class='var' id='note31' title='raṭṭhe (pts1)'>raṭṭhesu</span> janapadesu ca;<br>
… pe …</p>
<p><a class='sc' id='46'></a><a class='ms' id='p_23J_46'></a><a class='msdiv' id='msdiv45'></a>Dhammaṃ cara mahārāja,<br>
<span class='var' id='note32' title='samaṇe (s2, s3, mr)'>samaṇabrāhmaṇesu</span> ca;<br>
… pe …</p>
<p><a class='sc' id='47'></a><a class='ms' id='p_23J_47'></a><a class='msdiv' id='msdiv46'></a>Dhammaṃ cara mahārāja,<br>
migapakkhīsu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='48'></a><a class='ms' id='p_23J_48'></a><a class='msdiv' id='msdiv47'></a>Dhammaṃ cara mahārāja,<br>
<span class='var' id='note33' title='dhammo suciṇṇo sukhamāvahati (mr)'>dhammo ciṇṇo sukhāvaho</span>;<br>
Idha dhammaṃ caritvāna,<br>
rāja saggaṃ gamissasi.</p>
<p><a class='sc' id='49'></a><a class='ms' id='p_23J_49'></a><a class='msdiv' id='msdiv48'></a>Dhammaṃ cara mahārāja,<br>
<span class='var' id='note34' title='indā (s2, s3) | indo (pts1) | sindā (mr)'>Saindā</span> devā sabrahmakā;<br>
Suciṇṇena divaṃ pattā,<br>
Mā dhammaṃ rāja <span class='var' id='note35' title='pamādo (bj, pts1, mr)'>pāmado</span>.</p>
<p><a class='sc' id='50'></a><a class='pts' id='pts5.124'></a><a class='ms' id='p_23J_50'></a><a class='msdiv' id='msdiv49'></a>Tattheva <span class='var' id='note36' title='vete (pts1)'>te</span> vattapadā,<br>
<span class='var' id='note37' title='esā ca (pts1)'>Esāva</span> anusāsanī;<br>
Sappaññasevī kalyāṇī,<br>
Samattaṃ <span class='var' id='note38' title='sāmaṃ (mr)'>sāma</span> taṃ vidū”ti.</p>
</blockquote>
<p class='endsutta'><a class='sc' id='51'></a><a class='ms' id='p_23J_51'></a>Tesakuṇajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

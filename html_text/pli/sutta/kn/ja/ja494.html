<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja494' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>494. Sādhinajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.355'></a><a class='ms' id='p_22J_2759'></a><a class='msdiv' id='msdiv202'></a>“Abbhuto vata lokasmiṃ,<br>
uppajji lomahaṃsano;<br>
Dibbo ratho pāturahu,<br>
vedehassa yasassino”.</p>
<p><a class='sc' id='2'></a><a class='pts' id='pts4.356'></a><a class='ms' id='p_22J_2760'></a><a class='msdiv' id='msdiv203'></a>Devaputto mahiddhiko,<br>
<span class='var' id='note1733' title='mātalī (bj)'>mātali</span> devasārathi;<br>
Nimantayittha rājānaṃ,<br>
vedehaṃ mithilaggahaṃ.</p>
<p><a class='sc' id='3'></a><a class='ms' id='p_22J_2761'></a><a class='msdiv' id='msdiv204'></a>“Ehimaṃ rathamāruyha,<br>
rājaseṭṭha disampati;<br>
Devā dassanakāmā te,<br>
tāvatiṃsā saindakā;<br>
Saramānā hi te devā,<br>
sudhammāyaṃ samacchare”.</p>
<p><a class='sc' id='4'></a><a class='ms' id='p_22J_2762'></a><a class='msdiv' id='msdiv205'></a>Tato ca rājā <span class='var' id='note1734' title='sādhīno (bj, pts1)'>sādhino</span>,<br>
<span class='var' id='note1735' title='pamukho rathamāruhi (bj, pts1)'>vedeho mithilaggaho</span>;<br>
<span class='var' id='note1736' title='... yuttaṃ abhiruyha (bj, s2, s3)'>Sahassayuttamāruyha</span>,<br>
agā devāna santike;<br>
Taṃ devā paṭinandiṃsu,<br>
disvā rājānamāgataṃ.</p>
<p><a class='sc' id='5'></a><a class='ms' id='p_22J_2763'></a><a class='msdiv' id='msdiv206'></a>“Svāgataṃ te mahārāja,<br>
atho te adurāgataṃ;<br>
Nisīda dāni <span class='var' id='note1737' title='rājisi (bj, s2, s3, pts1)'>rājīsi</span>,<br>
devarājassa santike”.</p>
<p><a class='sc' id='6'></a><a class='ms' id='p_22J_2764'></a><a class='msdiv' id='msdiv207'></a>Sakkopi paṭinandittha,<br>
vedehaṃ mithilaggahaṃ;<br>
<span class='var' id='note1738' title='nimantayī ca (bj, pts1)'>Nimantayittha</span> kāmehi,<br>
āsanena ca vāsavo.</p>
<p><a class='sc' id='7'></a><a class='ms' id='p_22J_2765'></a><a class='msdiv' id='msdiv208'></a>“Sādhu khosi anuppatto,<br>
āvāsaṃ vasavattinaṃ;<br>
Vasa devesu rājīsi,<br>
sabbakāmasamiddhisu;<br>
Tāvatiṃsesu devesu,<br>
bhuñja kāme amānuse”.</p>
<p><a class='sc' id='8'></a><a class='pts' id='pts4.357'></a><a class='ms' id='p_22J_2766'></a><a class='msdiv' id='msdiv209'></a>“Ahaṃ pure saggagato ramāmi,<br>
Naccehi gītehi ca vāditehi;<br>
So dāni ajja na ramāmi sagge,<br>
Āyuṃ nu <span class='var' id='note1739' title='khīṇaṃ (s2, s3)'>khīṇo</span> maraṇaṃ nu santike;<br>
Udāhu mūḷhosmi janindaseṭṭha”.</p>
<p><a class='sc' id='9'></a><a class='ms' id='p_22J_2767'></a><a class='msdiv' id='msdiv210'></a>“<span class='var' id='note1740' title='na cāyu (bj, pts1, mr)'>Na tāyu</span> khīṇaṃ <span class='var' id='note1741' title='maraṇaṃ te (bj, pts1)'>maraṇañca</span> dūre,<br>
Na cāpi mūḷho naravīraseṭṭha;<br>
<span class='var' id='note1742' title='tavañca (bj, pts1) | tava ca (mr)'>Tuyhañca</span> puññāni parittakāni,<br>
Yesaṃ vipākaṃ idha <span class='var' id='note1743' title='vedayato (pts1, mr)'>vedayittho</span>.</p>
<p><a class='sc' id='10'></a><a class='ms' id='p_22J_2768'></a><a class='msdiv' id='msdiv211'></a>Vasa devānubhāvena,<br>
rājaseṭṭha disampati;<br>
Tāvatiṃsesu devesu,<br>
bhuñja kāme amānuse”.</p>
<p><a class='sc' id='11'></a><a class='pts' id='pts4.358'></a><a class='ms' id='p_22J_2769'></a><a class='msdiv' id='msdiv212'></a>“Yathā yācitakaṃ yānaṃ,<br>
yathā yācitakaṃ dhanaṃ;<br>
Evaṃsampadamevetaṃ,<br>
yaṃ parato dānapaccayā.</p>
<p><a class='sc' id='12'></a><a class='ms' id='p_22J_2770'></a><a class='msdiv' id='msdiv213'></a>Na cāhametamicchāmi,<br>
yaṃ parato dānapaccayā;<br>
Sayaṃkatāni puññāni,<br>
taṃ me <span class='var' id='note1744' title='āveṇiyaṃ (s2, s3, pts1) | āvenikaṃ (mr)'>āveṇikaṃ</span> dhanaṃ.</p>
<p><a class='sc' id='13'></a><a class='ms' id='p_22J_2771'></a><a class='msdiv' id='msdiv214'></a>Sohaṃ gantvā manussesu,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhito hoti,<br>
na ca pacchānutappati.</p>
<p><a class='sc' id='14'></a><a class='ms' id='p_22J_2772'></a><a class='msdiv' id='msdiv215'></a>Imāni tāni khettāni,<br>
imaṃ nikkhaṃ sukuṇḍalaṃ;<br>
Imā tā haritānūpā,<br>
imā najjo savantiyo.</p>
<p><a class='sc' id='15'></a><a class='pts' id='pts4.359'></a><a class='ms' id='p_22J_2773'></a><a class='msdiv' id='msdiv216'></a>Imā tā pokkharaṇī rammā,<br>
<span class='var' id='note1745' title='cakkavākūpakūjitā (bj, pts1) | cākavākūpakujjitā (s2, s3)'>cakkavākapakūjitā</span>;<br>
Mandālakehi sañchannā,<br>
padumuppalakehi ca;<br>
Yassimāni mamāyiṃsu,<br>
kiṃ nu te disataṃ gatā.</p>
<p><a class='sc' id='16'></a><a class='ms' id='p_22J_2774'></a><a class='msdiv' id='msdiv217'></a>Tānīdha khettāni so bhūmibhāgo,<br>
<span class='var' id='note1746' title='te ārāmā te vana’me pacārā (bj, pts1) | te yeva ārāmavanāni sañcarā (mr)'>Teyeva ārāmavanūpacārā</span>;<br>
Tameva mayhaṃ janataṃ apassato,<br>
Suññaṃva me nārada khāyate disā”.</p>
<p><a class='sc' id='17'></a><a class='ms' id='p_22J_2775'></a><a class='msdiv' id='msdiv218'></a>“Diṭṭhā mayā vimānāni,<br>
obhāsentā catuddisā;<br>
Sammukhā devarājassa,<br>
tidasānañca sammukhā.</p>
<p><a class='sc' id='18'></a><a class='ms' id='p_22J_2776'></a><a class='msdiv' id='msdiv219'></a>Vutthaṃ me bhavanaṃ <span class='var' id='note1747' title='dibbaṃ (bj, pts1)'>dibyaṃ</span>,<br>
Bhuttā kāmā amānusā;<br>
Tāvatiṃsesu devesu,<br>
Sabbakāmasamiddhisu.</p>
<p><a class='sc' id='19'></a><a class='ms' id='p_22J_2777'></a><a class='msdiv' id='msdiv220'></a>Sohaṃ etādisaṃ hitvā,<br>
puññāyamhi idhāgato;<br>
Dhammameva carissāmi,<br>
nāhaṃ rajjena atthiko.</p>
<p><a class='sc' id='20'></a><a class='pts' id='pts4.360'></a><a class='ms' id='p_22J_2778'></a><a class='msdiv' id='msdiv221'></a>Adaṇḍāvacaraṃ maggaṃ,<br>
sammāsambuddhadesitaṃ;<br>
Taṃ maggaṃ paṭipajjissaṃ,<br>
yena gacchanti subbatā”ti.</p>
</blockquote>
<p class='endsutta'><a class='sc' id='21'></a><a class='ms' id='p_22J_2779'></a><span class='var' id='note1748' title='sādhinarājajātakaṃ (s2, s3) | sādhīnajātakaṃ (pts1)'>Sādhinajātakaṃ</span> ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja450' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>450. Bilārakosiyajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.64'></a><a class='ms' id='p_22J_2044'></a><a class='msdiv' id='msdiv125'></a>“Apacantāpi dicchanti,<br>
santo laddhāna bhojanaṃ;<br>
Kimeva tvaṃ pacamāno,<br>
yaṃ na dajjā na taṃ samaṃ.</p>
<p><a class='sc' id='2'></a><a class='ms' id='p_22J_2045'></a><a class='msdiv' id='msdiv126'></a>Maccherā ca pamādā ca,<br>
evaṃ dānaṃ na diyyati;<br>
Puññaṃ ākaṅkhamānena,<br>
deyyaṃ hoti vijānatā.</p>
<p><a class='sc' id='3'></a><a class='ms' id='p_22J_2046'></a><a class='msdiv' id='msdiv127'></a>Yasseva bhīto na dadāti maccharī,<br>
Tadevādadato bhayaṃ;<br>
Jighacchā ca pipāsā ca,<br>
Yassa bhāyati maccharī;<br>
Tameva bālaṃ phusati,<br>
Asmiṃ loke paramhi ca.</p>
<p><a class='sc' id='4'></a><a class='ms' id='p_22J_2047'></a><a class='msdiv' id='msdiv128'></a>Tasmā vineyya maccheraṃ,<br>
dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinaṃ”.</p>
<p><a class='sc' id='5'></a><a class='pts' id='pts4.65'></a><a class='ms' id='p_22J_2048'></a><a class='msdiv' id='msdiv129'></a>“Duddadaṃ dadamānānaṃ,<br>
dukkaraṃ kamma kubbataṃ;<br>
Asanto nānukubbanti,<br>
sataṃ dhammo durannayo.</p>
<p><a class='sc' id='6'></a><a class='ms' id='p_22J_2049'></a><a class='msdiv' id='msdiv130'></a>Tasmā satañca <span class='var' id='note1206' title='asatañca (bj, s2, s3, pts1)'>asataṃ</span>,<br>
nānā hoti ito gati;<br>
Asanto nirayaṃ yanti,<br>
santo saggaparāyaṇā”.</p>
<p><a class='sc' id='7'></a><a class='ms' id='p_22J_2050'></a><a class='msdiv' id='msdiv131'></a>“<span class='var' id='note1207' title='appampeke (s2, s3)'>Appasmeke</span> pavecchanti,<br>
bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”.</p>
<p><a class='sc' id='8'></a><a class='pts' id='pts4.66'></a><a class='ms' id='p_22J_2051'></a><a class='msdiv' id='msdiv132'></a>“Dhammaṃ care yopi samuñchakaṃ care,<br>
Dārañca posaṃ <span class='var' id='note1208' title='dadaṃ appakasmipi (pts1)'>dadamappakasmiṃ</span>;<br>
Sataṃ sahassānaṃ sahassayāginaṃ,<br>
Kalampi nāgghanti tathāvidhassa te”.</p>
<p><a class='sc' id='9'></a><a class='ms' id='p_22J_2052'></a><a class='msdiv' id='msdiv133'></a>“Kenesa yañño vipulo <span class='var' id='note1209' title='mahaggato (^sn1.32#1 [32.&#160;Maccharisutta])'>mahagghato</span>,<br>
Samena dinnassa na agghameti;<br>
Kathaṃ <span class='var' id='note1210' title='kathaṃ sahassānaṃ (bj, s2, s3, pts1)'>sataṃ sahassānaṃ</span> sahassayāginaṃ,<br>
Kalampi nāgghanti tathāvidhassa te”.</p>
<p><a class='sc' id='10'></a><a class='pts' id='pts4.67'></a><a class='ms' id='p_22J_2053'></a><a class='msdiv' id='msdiv134'></a>“Dadanti heke visame niviṭṭhā,<br>
<span class='var' id='note1211' title='jhatvā (bj, pts1) | ghatvā (s2, s3)'>Chetvā</span> vadhitvā atha socayitvā;<br>
Sā dakkhiṇā assumukhā sadaṇḍā,<br>
Samena dinnassa na agghameti;<br>
Evaṃ <span class='var' id='note1212' title='evaṃ sahassānaṃ (bj, s2, s3, pts1)'>sataṃ sahassānaṃ</span> sahassayāginaṃ,<br>
Kalampi nāgghanti tathāvidhassa te”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_2054'></a><span class='var' id='note1213' title='biḷārakosiyajātakaṃ (bj) | biḷārikosiyajātakaṃ (pts1)'>Bilārakosiyajātakaṃ</span> dvādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

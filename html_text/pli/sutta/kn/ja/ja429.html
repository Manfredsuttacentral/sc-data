<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja429' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>429. Mahāsuvajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.491'></a><a class='ms' id='p_22J_1802'></a><a class='msdiv' id='msdiv20'></a>“Dumo yadā hoti phalūpapanno,<br>
Bhuñjanti naṃ <span class='var' id='note1044' title='vihagā (bj, pts1)'>vihaṅgamā</span> sampatantā;<br>
Khīṇanti <span class='var' id='note1045' title='ñatvā dumapphalaccayena (mr)'>ñatvāna dumaṃ phalaccaye</span>,<br>
Disodisaṃ yanti tato vihaṅgamā.</p>
<p><a class='sc' id='2'></a><a class='pts' id='pts3.492'></a><a class='ms' id='p_22J_1803'></a><a class='msdiv' id='msdiv21'></a>Cara cārikaṃ lohitatuṇḍa māmari,<br>
Kiṃ tvaṃ suva sukkhadumamhi jhāyasi;<br>
Tadiṅgha maṃ brūhi vasantasannibha,<br>
Kasmā suva sukkhadumaṃ na riñcasi”.</p>
<p><a class='sc' id='3'></a><a class='ms' id='p_22J_1804'></a><a class='msdiv' id='msdiv22'></a>“Ye ve sakhīnaṃ sakhāro bhavanti,<br>
<span class='var' id='note1046' title='pāṇāccaye (s2, s3) | pāṇaṃ caje (mr)'>Pāṇaccaye</span> dukkhasukhesu haṃsa;<br>
Khīṇaṃ akhīṇampi na taṃ jahanti,<br>
Santo sataṃ dhammamanussarantā.</p>
<p><a class='sc' id='4'></a><a class='ms' id='p_22J_1805'></a><a class='msdiv' id='msdiv23'></a>Sohaṃ sataṃ aññatarosmi haṃsa,<br>
Ñātī ca me hoti sakhā ca rukkho;<br>
Taṃ nussahe jīvikattho pahātuṃ,<br>
Khīṇanti ñatvāna <span class='var' id='note1047' title='na esa (s2, s3) | na sosa (mr)'>na hesa</span> dhammo”.</p>
<p><a class='sc' id='5'></a><a class='pts' id='pts3.493'></a><a class='ms' id='p_22J_1806'></a><a class='msdiv' id='msdiv24'></a>“Sādhu sakkhi kataṃ hoti,<br>
metti <span class='var' id='note1048' title='mittaṃ saṅgati sandhavo (mr)'>saṃsati santhavo</span>;<br>
Sacetaṃ dhammaṃ rocesi,<br>
pāsaṃsosi vijānataṃ.</p>
<p><a class='sc' id='6'></a><a class='ms' id='p_22J_1807'></a><a class='msdiv' id='msdiv25'></a>So te suva varaṃ dammi,<br>
pattayāna vihaṅgama;<br>
Varaṃ varassu vakkaṅga,<br>
yaṃ kiñci manasicchasi”.</p>
<p><a class='sc' id='7'></a><a class='ms' id='p_22J_1808'></a><a class='msdiv' id='msdiv26'></a>“Varañca me haṃsa bhavaṃ dadeyya,<br>
Ayañca rukkho punarāyuṃ labhetha;<br>
So sākhavā phalimā saṃvirūḷho,<br>
Madhutthiko tiṭṭhatu sobhamāno”.</p>
<p><a class='sc' id='8'></a><a class='ms' id='p_22J_1809'></a><a class='msdiv' id='msdiv27'></a>“Taṃ passa samma phalimaṃ uḷāraṃ,<br>
Sahāva te hotu udumbarena;<br>
So sākhavā phalimā saṃvirūḷho,<br>
Madhutthiko tiṭṭhatu sobhamāno”.</p>
<p><a class='sc' id='9'></a><a class='pts' id='pts3.494'></a><a class='ms' id='p_22J_1810'></a><a class='msdiv' id='msdiv28'></a>“Evaṃ sakka sukhī hohi,<br>
saha sabbehi ñātibhi;<br>
Yathāhamajja sukhito,<br>
disvāna saphalaṃ dumaṃ”.</p>
<p><a class='sc' id='10'></a><a class='ms' id='p_22J_1811'></a><a class='msdiv' id='msdiv29'></a>“Suvassa ca varaṃ datvā,<br>
katvāna saphalaṃ dumaṃ;<br>
Pakkāmi saha bhariyāya,<br>
devānaṃ nandanaṃ vanan”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_1812'></a><span class='var' id='note1049' title='mahāsukajātakaṃ (bj, pts1) | mahāsuvarājajātakaṃ (s2, s3)'>Mahāsuvajātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

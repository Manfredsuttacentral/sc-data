<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja434' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>434. Cakkavākajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.520'></a><a class='ms' id='p_22J_1856'></a><a class='msdiv' id='msdiv69'></a>“Kāsāyavatthe sakuṇe vadāmi,<br>
Duve duve <span class='var' id='note1072' title='nandimane (bj, pts1)'>nandamane</span> carante;<br>
Kaṃ aṇḍajaṃ aṇḍajā mānusesu,<br>
Jātiṃ pasaṃsanti tadiṅgha brūtha”.</p>
<p><a class='sc' id='2'></a><a class='pts' id='pts3.521'></a><a class='ms' id='p_22J_1857'></a><a class='msdiv' id='msdiv70'></a>“Amhe manussesu manussahiṃsa,<br>
<span class='var' id='note1073' title='anupubbake (bj, mr)'>Anubbate</span> cakkavāke vadanti;<br>
<span class='var' id='note1074' title='... bhāvamha (bj, pts1)'>Kalyāṇabhāvamhe</span> dijesu sammatā,<br>
<span class='var' id='note1075' title='abhītarūpā (bj, s2, s3, pts1)'>Abhirūpā</span> vicarāma aṇṇave”.<br>
<span class='var' id='note1076' title='(na ghāsahetupi karoma pāpaṃ) (s2, s3, mr)'>()</span></p>
<p><a class='sc' id='3'></a><a class='ms' id='p_22J_1858'></a><a class='msdiv' id='msdiv71'></a>“Kiṃ aṇṇave kāni phalāni bhuñje,<br>
Maṃsaṃ kuto khādatha cakkavākā;<br>
Kiṃ bhojanaṃ bhuñjatha vo <span class='var' id='note1077' title='abhiṇhaṃ (mr)'>anomā</span>,<br>
Balañca vaṇṇo ca <span class='var' id='note1078' title='anapparūpo (bj, s2, s3, pts1)'>anapparūpā</span>”.</p>
<p><a class='sc' id='4'></a><a class='pts' id='pts3.522'></a><a class='ms' id='p_22J_1859'></a><a class='msdiv' id='msdiv72'></a>“Na aṇṇave santi phalāni dhaṅka,<br>
Maṃsaṃ kuto khādituṃ cakkavāke;<br>
<span class='var' id='note1079' title='... bhakkhimha (mr)'>Sevālabhakkhamha</span> <span class='var' id='note1080' title='avākabhojanā (bj, pts1)'>apāṇabhojanā</span>,<br>
Na ghāsahetūpi karoma pāpaṃ”.</p>
<p><a class='sc' id='5'></a><a class='ms' id='p_22J_1860'></a><a class='msdiv' id='msdiv73'></a>“Na me idaṃ ruccati cakkavāka,<br>
Asmiṃ bhave bhojanasannikāso;<br>
Ahosi pubbe tato me aññathā,<br>
Icceva me vimati ettha jātā.</p>
<p><a class='sc' id='6'></a><a class='ms' id='p_22J_1861'></a><a class='msdiv' id='msdiv74'></a>Ahampi maṃsāni phalāni bhuñje,<br>
Annāni ca loṇiyateliyāni;<br>
Rasaṃ manussesu labhāmi bhottuṃ,<br>
Sūrova saṅgāmamukhaṃ vijetvā;<br>
Na ca me tādiso vaṇṇo,<br>
Cakkavāka yathā tava”.</p>
<p><a class='sc' id='7'></a><a class='pts' id='pts3.523'></a><a class='ms' id='p_22J_1862'></a><a class='msdiv' id='msdiv75'></a>“Asuddhabhakkhosi khaṇānupātī,<br>
Kicchena te labbhati annapānaṃ;<br>
Na tussasī rukkhaphalehi dhaṅka,<br>
Maṃsāni vā yāni susānamajjhe.</p>
<p><a class='sc' id='8'></a><a class='ms' id='p_22J_1863'></a><a class='msdiv' id='msdiv76'></a>Yo sāhasena adhigamma bhoge,<br>
Paribhuñjati dhaṅka khaṇānupātī;<br>
Tato upakkosati naṃ sabhāvo,<br>
Upakkuṭṭho vaṇṇabalaṃ jahāti.</p>
<p><a class='sc' id='9'></a><a class='ms' id='p_22J_1864'></a><a class='msdiv' id='msdiv77'></a>Appampi ce nibbutiṃ bhuñjatī yadi,<br>
<span class='var' id='note1081' title='asāhasenānupaghātino (mr)'>Asāhasena aparūpaghātī</span>;<br>
Balañca vaṇṇo ca tadassa hoti,<br>
Na hi sabbo āhāramayena vaṇṇo”ti.</p>
</blockquote>
<p class='endsutta'><a class='sc' id='10'></a><a class='ms' id='p_22J_1865'></a>Cakkavākajātakaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

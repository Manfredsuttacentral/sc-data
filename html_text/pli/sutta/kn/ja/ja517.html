<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja517' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>517. Dakarakkhasajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.75'></a><a class='ms' id='p_22J_3485'></a><a class='msdiv' id='msdiv224'></a>“Sace vo vuyhamānānaṃ,<br>
sattannaṃ udakaṇṇave;<br>
Manussabalimesāno,<br>
nāvaṃ gaṇheyya rakkhaso;<br>
Anupubbaṃ kathaṃ datvā,<br>
muñcesi <span class='var' id='note2200' title='dakarakkhino (bj) | dakarakkhato (pts1)'>dakarakkhasā</span>”.</p>
<p><a class='sc' id='2'></a><a class='ms' id='p_22J_3486'></a><a class='msdiv' id='msdiv225'></a>“Mātaraṃ paṭhamaṃ dajjaṃ,<br>
Bhariyaṃ datvāna bhātaraṃ;<br>
Tato sahāyaṃ datvāna,<br>
Pañcamaṃ <span class='var' id='note2201' title='dajja (s2, s3)'>dajjaṃ</span> brāhmaṇaṃ;<br>
Chaṭṭhāhaṃ dajjamattānaṃ,<br>
Neva dajjaṃ mahosadhaṃ”.</p>
<p><a class='sc' id='3'></a><a class='ms' id='p_22J_3487'></a><a class='msdiv' id='msdiv226'></a>“Posetā te janettī ca,<br>
dīgharattānukampikā;<br>
Chabbhī tayi <span class='var' id='note2202' title='paduṭṭhasmiṃ (bj, s2, s3, pts1)'>padussati</span>,<br>
paṇḍitā atthadassinī;<br>
Aññaṃ upanisaṃ katvā,<br>
vadhā taṃ parimocayi.</p>
<p><a class='sc' id='4'></a><a class='ms' id='p_22J_3488'></a><a class='msdiv' id='msdiv227'></a>Taṃ <span class='var' id='note2203' title='tādisaṃ (bj, mr)'>tādisiṃ</span> pāṇadadiṃ,<br>
orasaṃ <span class='var' id='note2204' title='gabbhadhāriṇiṃ (bj) | gabbhadhārinaṃ (pts1)'>gabbhadhāriniṃ</span>;<br>
Mātaraṃ kena dosena,<br>
dajjāsi <span class='var' id='note2205' title='dakarakkhato (pts1)'>dakarakkhino</span>”.</p>
<p><a class='sc' id='5'></a><a class='pts' id='pts6.472'></a><a class='ms' id='p_22J_3489'></a><a class='msdiv' id='msdiv228'></a>“Daharā viyalaṅkāraṃ,<br>
dhāreti apiḷandhanaṃ;<br>
Dovārike anīkaṭṭhe,<br>
ativelaṃ <span class='var' id='note2206' title='sañjagghati (mr)'>pajagghati</span>.</p>
<p><a class='sc' id='6'></a><a class='ms' id='p_22J_3490'></a><a class='msdiv' id='msdiv229'></a>Athopi paṭirājūnaṃ,<br>
sayaṃ dūtāni sāsati;<br>
Mātaraṃ tena dosena,<br>
dajjāhaṃ dakarakkhino”.</p>
<p><a class='sc' id='7'></a><a class='pts' id='pts6.473'></a><a class='ms' id='p_22J_3491'></a><a class='msdiv' id='msdiv230'></a>“Itthigumbassa pavarā,<br>
<span class='var' id='note2207' title='accantapiyavādinī (bj, pts1)'>accantaṃ piyabhāṇinī</span>;<br>
<span class='var' id='note2208' title='anubbatā (s2, s3) | anupubbatā (mr)'>Anuggatā</span> sīlavatī,<br>
chāyāva anapāyinī.</p>
<p><a class='sc' id='8'></a><a class='ms' id='p_22J_3492'></a><a class='msdiv' id='msdiv231'></a>Akkodhanā <span class='var' id='note2209' title='paññavatī (bj, pts1)'>puññavatī</span>,<br>
paṇḍitā atthadassinī;<br>
Ubbariṃ kena dosena,<br>
dajjāsi dakarakkhino”.</p>
<p><a class='sc' id='9'></a><a class='ms' id='p_22J_3493'></a><a class='msdiv' id='msdiv232'></a>“Khiḍḍāratisamāpannaṃ,<br>
anatthavasamāgataṃ;<br>
Sā maṃ sakāna puttānaṃ,<br>
ayācaṃ yācate dhanaṃ.</p>
<p><a class='sc' id='10'></a><a class='ms' id='p_22J_3494'></a><a class='msdiv' id='msdiv233'></a>Sohaṃ dadāmi <span class='var' id='note2210' title='sārato (s2, s3)'>sāratto</span>,<br>
bahuṃ uccāvacaṃ dhanaṃ;<br>
Suduccajaṃ cajitvāna,<br>
pacchā socāmi dummano;<br>
Ubbariṃ tena dosena,<br>
dajjāhaṃ dakarakkhino”.</p>
<p><a class='sc' id='11'></a><a class='pts' id='pts6.474'></a><a class='ms' id='p_22J_3495'></a><a class='msdiv' id='msdiv234'></a>“Yenocitā <span class='var' id='note2211' title='jānapadā (bj, s2, s3, pts1)'>janapadā</span>,<br>
ānītā ca paṭiggahaṃ;<br>
Ābhataṃ pararajjebhi,<br>
abhiṭṭhāya bahuṃ dhanaṃ.</p>
<p><a class='sc' id='12'></a><a class='ms' id='p_22J_3496'></a><a class='msdiv' id='msdiv235'></a>Dhanuggahānaṃ pavaraṃ,<br>
sūraṃ tikhiṇamantinaṃ;<br>
Bhātaraṃ kena dosena,<br>
dajjāsi dakarakkhino”.</p>
<p><a class='sc' id='13'></a><a class='ms' id='p_22J_3497'></a><a class='msdiv' id='msdiv236'></a>“<span class='var' id='note2212' title='mayocitā (bj) | mayācitā (pts1)'>Yenocitā</span> janapadā,<br>
ānītā ca paṭiggahaṃ;<br>
Ābhataṃ pararajjebhi,<br>
abhiṭṭhāya bahuṃ dhanaṃ.</p>
<p><a class='sc' id='14'></a><a class='ms' id='p_22J_3498'></a><a class='msdiv' id='msdiv237'></a>Dhanuggahānaṃ pavaro,<br>
sūro <span class='var' id='note2213' title='tikhiṇamantino (mr)'>tikhiṇamanti ca</span>;<br>
<span class='var' id='note2214' title='mayā so (pts1)'>Mayāyaṃ</span> sukhito rājā,<br>
atimaññati dārako.</p>
<p><a class='sc' id='15'></a><a class='ms' id='p_22J_3499'></a><a class='msdiv' id='msdiv238'></a>Upaṭṭhānampi me ayye,<br>
na so eti yathā pure;<br>
Bhātaraṃ tena dosena,<br>
dajjāhaṃ dakarakkhino”.</p>
<p><a class='sc' id='16'></a><a class='pts' id='pts6.475'></a><a class='ms' id='p_22J_3500'></a><a class='msdiv' id='msdiv239'></a>“Ekarattena ubhayo,<br>
tvañceva <span class='var' id='note2215' title='dhanusekhavā (bj, s2, s3, pts1)'>dhanusekha ca</span>;<br>
Ubho jātettha pañcālā,<br>
sahāyā susamāvayā.</p>
<p><a class='sc' id='17'></a><a class='ms' id='p_22J_3501'></a><a class='msdiv' id='msdiv240'></a>Cariyā taṃ <span class='var' id='note2216' title='anubandho (mr)'>anubandhittho</span>,<br>
ekadukkhasukho tava;<br>
Ussukko te divārattiṃ,<br>
sabbakiccesu byāvaṭo;<br>
Sahāyaṃ kena dosena,<br>
dajjāsi dakarakkhino”.</p>
<p><a class='sc' id='18'></a><a class='ms' id='p_22J_3502'></a><a class='msdiv' id='msdiv241'></a>“<span class='var' id='note2217' title='cariyāya ayaṃ (bj, pts1)'>Cariyā maṃ ayaṃ</span> ayye,<br>
<span class='var' id='note2218' title='sañjagghittho (s2, s3)'>pajagghittho</span> mayā saha;<br>
Ajjāpi tena vaṇṇena,<br>
ativelaṃ pajagghati.</p>
<p><a class='sc' id='19'></a><a class='ms' id='p_22J_3503'></a><a class='msdiv' id='msdiv242'></a>Ubbariyāpihaṃ ayye,<br>
mantayāmi rahogato;<br>
<span class='var' id='note2219' title='anāmantā (bj, pts1)'>Anāmanto</span> pavisati,<br>
pubbe appaṭivedito.</p>
<p><a class='sc' id='20'></a><a class='ms' id='p_22J_3504'></a><a class='msdiv' id='msdiv243'></a><span class='var' id='note2220' title='laddhavāro (bj, pts1)'>Laddhadvāro</span> katokāso,<br>
ahirikaṃ anādaraṃ;<br>
Sahāyaṃ tena dosena,<br>
dajjāhaṃ dakarakkhino”.</p>
<p><a class='sc' id='21'></a><a class='ms' id='p_22J_3505'></a><a class='msdiv' id='msdiv244'></a>“Kusalo sabbanimittānaṃ,<br>
<span class='var' id='note2221' title='rudaññū (bj, s2, s3, pts1)'>rutaññū</span> āgatāgamo;<br>
Uppāte supine yutto,<br>
niyyāne ca pavesane.</p>
<p><a class='sc' id='22'></a><a class='pts' id='pts6.476'></a><a class='ms' id='p_22J_3506'></a><a class='msdiv' id='msdiv245'></a><span class='var' id='note2222' title='paddho (bj, pts1)'>Paṭṭho</span> bhūmantalikkhasmiṃ,<br>
Nakkhattapadakovido;<br>
Brāhmaṇaṃ kena dosena,<br>
Dajjāsi dakarakkhino”.</p>
<p><a class='sc' id='23'></a><a class='ms' id='p_22J_3507'></a><a class='msdiv' id='msdiv246'></a>“Parisāyampi me ayye,<br>
ummīlitvā udikkhati;<br>
Tasmā accabhamuṃ luddaṃ,<br>
dajjāhaṃ dakarakkhino”.</p>
<p><a class='sc' id='24'></a><a class='ms' id='p_22J_3508'></a><a class='msdiv' id='msdiv247'></a>“Sasamuddapariyāyaṃ,<br>
mahiṃ sāgarakuṇḍalaṃ;<br>
Vasundharaṃ āvasasi,<br>
amaccaparivārito.</p>
<p><a class='sc' id='25'></a><a class='ms' id='p_22J_3509'></a><a class='msdiv' id='msdiv248'></a>Cāturanto mahāraṭṭho,<br>
vijitāvī mahabbalo;<br>
Pathabyā ekarājāsi,<br>
yaso te vipulaṃ gato.</p>
<p><a class='sc' id='26'></a><a class='ms' id='p_22J_3510'></a><a class='msdiv' id='msdiv249'></a>Soḷasitthisahassāni,<br>
āmuttamaṇikuṇḍalā;<br>
Nānājanapadā nārī,<br>
devakaññūpamā subhā.</p>
<p><a class='sc' id='27'></a><a class='ms' id='p_22J_3511'></a><a class='msdiv' id='msdiv250'></a>Evaṃ sabbaṅgasampannaṃ,<br>
sabbakāmasamiddhinaṃ;<br>
Sukhitānaṃ piyaṃ dīghaṃ,<br>
jīvitaṃ āhu khattiya.</p>
<p><a class='sc' id='28'></a><a class='ms' id='p_22J_3512'></a><a class='msdiv' id='msdiv251'></a>Atha tvaṃ kena vaṇṇena,<br>
kena vā pana hetunā;<br>
Paṇḍitaṃ anurakkhanto,<br>
pāṇaṃ cajasi duccajaṃ”.</p>
<p><a class='sc' id='29'></a><a class='pts' id='pts6.477'></a><a class='ms' id='p_22J_3513'></a><a class='msdiv' id='msdiv252'></a>“Yatopi āgato ayye,<br>
mama hatthaṃ mahosadho;<br>
Nābhijānāmi dhīrassa,<br>
anumattampi dukkaṭaṃ.</p>
<p><a class='sc' id='30'></a><a class='ms' id='p_22J_3514'></a><a class='msdiv' id='msdiv253'></a>Sace ca kismici kāle,<br>
maraṇaṃ me pure siyā;<br>
So me <span class='var' id='note2223' title='putte ca me (bj, s2, s3, pts1)'>putte</span> paputte ca,<br>
sukhāpeyya mahosadho.</p>
<p><a class='sc' id='31'></a><a class='ms' id='p_22J_3515'></a><a class='msdiv' id='msdiv254'></a>Anāgataṃ paccuppannaṃ,<br>
<span class='var' id='note2224' title='sabbamatthaṃ vipassati (bj, s2, s3, pts1)'>sabbamatthampi passati</span>;<br>
Anāparādhakammantaṃ,<br>
na dajjaṃ dakarakkhino”.</p>
<p><a class='sc' id='32'></a><a class='ms' id='p_22J_3516'></a><a class='msdiv' id='msdiv255'></a>“Idaṃ suṇātha pañcālā,<br>
<span class='var' id='note2225' title='cūlanīyassa (bj) | cūḷaniyassa (pts1)'>cūḷaneyyassa</span> bhāsitaṃ;<br>
Paṇḍitaṃ anurakkhanto,<br>
pāṇaṃ cajati duccajaṃ.</p>
<p><a class='sc' id='33'></a><a class='pts' id='pts6.478'></a><a class='ms' id='p_22J_3517'></a><a class='msdiv' id='msdiv256'></a>Mātu bhariyāya bhātucca,<br>
sakhino brāhmaṇassa ca;<br>
Attano cāpi pañcālo,<br>
channaṃ cajati jīvitaṃ.</p>
<p><a class='sc' id='34'></a><a class='ms' id='p_22J_3518'></a><a class='msdiv' id='msdiv257'></a>Evaṃ <span class='var' id='note2226' title='mahiddhiyā (s2, s3) | mahiddhikā (pts1, mr)'>mahatthikā</span> paññā,<br>
nipuṇā sādhucintinī;<br>
Diṭṭhadhammahitatthāya,<br>
samparāyasukhāya cā”ti.</p>
</blockquote>
<p class='endsutta'><a class='sc' id='35'></a><a class='ms' id='p_22J_3519'></a>Dakarakkhasajātakaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

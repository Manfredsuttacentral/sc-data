<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja503' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>503. Sattigumbajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.432'></a><a class='ms' id='p_22J_3017'></a><a class='msdiv' id='msdiv159'></a>Migaluddo mahārājā,<br>
pañcālānaṃ rathesabho;<br>
Nikkhanto saha senāya,<br>
ogaṇo vanamāgamā.</p>
<p><a class='sc' id='2'></a><a class='ms' id='p_22J_3018'></a><a class='msdiv' id='msdiv160'></a>Tatthaddasā araññasmiṃ,<br>
takkarānaṃ kuṭiṃ kataṃ;<br>
<span class='var' id='note1895' title='tasmā (s2, s3, mr)'>Tassā</span> kuṭiyā nikkhamma,<br>
suvo luddāni bhāsati.</p>
<p><a class='sc' id='3'></a><a class='ms' id='p_22J_3019'></a><a class='msdiv' id='msdiv161'></a>“Sampannavāhano poso,<br>
yuvā <span class='var' id='note1896' title='... kuṇḍalī (s2, s3, mr)'>sammaṭṭhakuṇḍalo</span>;<br>
Sobhati lohituṇhīso,<br>
divā sūriyova bhāsati.</p>
<p><a class='sc' id='4'></a><a class='ms' id='p_22J_3020'></a><a class='msdiv' id='msdiv162'></a><span class='var' id='note1897' title='majjhantike (sabbattha)'>Majjhanhike</span> sampatike,<br>
sutto rājā sasārathi;<br>
Handassābharaṇaṃ sabbaṃ,<br>
gaṇhāma <span class='var' id='note1898' title='sahasā (bj, s2, s3, pts1)'>sāhasā</span> mayaṃ.</p>
<p><a class='sc' id='5'></a><a class='ms' id='p_22J_3021'></a><a class='msdiv' id='msdiv163'></a>Nisīthepi raho dāni,<br>
Sutto rājā sasārathi;<br>
Ādāya vatthaṃ maṇikuṇḍalañca,<br>
Hantvāna sākhāhi avattharāma”.</p>
<p><a class='sc' id='6'></a><a class='ms' id='p_22J_3022'></a><a class='msdiv' id='msdiv164'></a>“Kiṃ nu ummattarūpova,<br>
sattigumba pabhāsasi;<br>
Durāsadā hi rājāno,<br>
aggi pajjalito yathā”.</p>
<p><a class='sc' id='7'></a><a class='ms' id='p_22J_3023'></a><a class='msdiv' id='msdiv165'></a>“Atha tvaṃ patikolamba,<br>
matto thullāni gajjasi;<br>
Mātari mayhaṃ naggāya,<br>
kiṃ nu tvaṃ vijigucchase”.</p>
<p><a class='sc' id='8'></a><a class='pts' id='pts4.433'></a><a class='ms' id='p_22J_3024'></a><a class='msdiv' id='msdiv166'></a>“Uṭṭhehi samma taramāno,<br>
rathaṃ yojehi sārathi;<br>
Sakuṇo me na ruccati,<br>
aññaṃ gacchāma assamaṃ”.</p>
<p><a class='sc' id='9'></a><a class='ms' id='p_22J_3025'></a><a class='msdiv' id='msdiv167'></a>“Yutto ratho mahārāja,<br>
yutto ca balavāhano;<br>
Adhitiṭṭha mahārāja,<br>
aññaṃ gacchāma assamaṃ”.</p>
<p><a class='sc' id='10'></a><a class='ms' id='p_22J_3026'></a><a class='msdiv' id='msdiv168'></a>“Ko <span class='var' id='note1899' title='kva nu’me’pagatā (?)'>numeva gatā</span> sabbe,<br>
ye asmiṃ paricārakā;<br>
Esa gacchati pañcālo,<br>
mutto tesaṃ adassanā.</p>
<p><a class='sc' id='11'></a><a class='ms' id='p_22J_3027'></a><a class='msdiv' id='msdiv169'></a>Kodaṇḍakāni gaṇhatha,<br>
sattiyo tomarāni ca;<br>
Esa gacchati pañcālo,<br>
mā vo muñcittha <span class='var' id='note1900' title='jīvitaṃ (bahūsu)'>jīvataṃ</span>”.</p>
<p><a class='sc' id='12'></a><a class='pts' id='pts4.434'></a><a class='ms' id='p_22J_3028'></a><a class='msdiv' id='msdiv170'></a>Athāparo paṭinandittha,<br>
suvo lohitatuṇḍako;<br>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.</p>
<p><a class='sc' id='13'></a><a class='ms' id='p_22J_3029'></a><a class='msdiv' id='msdiv171'></a>Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.</p>
<p><a class='sc' id='14'></a><a class='ms' id='p_22J_3030'></a><a class='msdiv' id='msdiv172'></a>Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi.</p>
<p><a class='sc' id='15'></a><a class='ms' id='p_22J_3031'></a><a class='msdiv' id='msdiv173'></a>Araññaṃ uñchāya gatā,<br>
ye asmiṃ paricārakā;<br>
Sayaṃ uṭṭhāya gaṇhavho,<br>
hatthā me natthi dātave”.</p>
<p><a class='sc' id='16'></a><a class='ms' id='p_22J_3032'></a><a class='msdiv' id='msdiv174'></a>“Bhaddako vatayaṃ pakkhī,<br>
dijo paramadhammiko;<br>
Atheso itaro pakkhī,<br>
suvo luddāni bhāsati.</p>
<p><a class='sc' id='17'></a><a class='ms' id='p_22J_3033'></a><a class='msdiv' id='msdiv175'></a>‘Etaṃ hanatha bandhatha,<br>
Mā vo muñcittha jīvataṃ’;<br>
Iccevaṃ vilapantassa,<br>
<span class='var' id='note1901' title='sotthī (s2, s3)'>Sotthiṃ</span> pattosmi assamaṃ”.</p>
<p><a class='sc' id='18'></a><a class='ms' id='p_22J_3034'></a><a class='msdiv' id='msdiv176'></a>“Bhātarosma mahārāja,<br>
sodariyā ekamātukā;<br>
Ekarukkhasmiṃ saṃvaḍḍhā,<br>
nānākhettagatā ubho.</p>
<p><a class='sc' id='19'></a><a class='ms' id='p_22J_3035'></a><a class='msdiv' id='msdiv177'></a>Sattigumbo ca corānaṃ,<br>
ahañca isīnaṃ idha;<br>
Asataṃ so, sataṃ ahaṃ,<br>
tena dhammena no vinā”.</p>
<p><a class='sc' id='20'></a><a class='pts' id='pts4.435'></a><a class='ms' id='p_22J_3036'></a><a class='msdiv' id='msdiv178'></a>“Tattha vadho ca bandho ca,<br>
nikatī vañcanāni ca;<br>
Ālopā sāhasākārā,<br>
tāni so tattha sikkhati.</p>
<p><a class='sc' id='21'></a><a class='ms' id='p_22J_3037'></a><a class='msdiv' id='msdiv179'></a>Idha saccañca dhammo ca,<br>
Ahiṃsā saṃyamo damo;<br>
Āsanūdakadāyīnaṃ,<br>
Aṅke vaddhosmi <span class='var' id='note1902' title='bhārata (bj, s2, s3, pts1)'>bhāradha</span>”.</p>
<p><a class='sc' id='22'></a><a class='ms' id='p_22J_3038'></a><a class='msdiv' id='msdiv180'></a>“Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.</p>
<p><a class='sc' id='23'></a><a class='ms' id='p_22J_3039'></a><a class='msdiv' id='msdiv181'></a>Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
<span class='var' id='note1904' title='sahavāsopi (s2, s3, mr)'>sahavāso hi</span> tādiso.</p>
<p><a class='sc' id='24'></a><a class='ms' id='p_22J_3040'></a><a class='msdiv' id='msdiv182'></a>Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
<span class='var' id='note1905' title='upalimpabhayā (s2, s3, mr)'>Upalepabhayā</span> dhīro,<br>
neva pāpasakhā siyā.</p>
<p><a class='sc' id='25'></a><a class='ms' id='p_22J_3041'></a><a class='msdiv' id='msdiv183'></a>Pūtimacchaṃ kusaggena,<br>
yo naro upanayhati;<br>
Kusāpi <span class='var' id='note1907' title='pūtī (bj, pts1)'>pūti</span> vāyanti,<br>
evaṃ bālūpasevanā.</p>
<p><a class='sc' id='26'></a><a class='pts' id='pts4.436'></a><a class='ms' id='p_22J_3042'></a><a class='msdiv' id='msdiv184'></a>Tagarañca palāsena,<br>
yo naro upanayhati;<br>
Pattāpi <span class='var' id='note1908' title='sūrabhi (bj) | surabhī (s2, s3, pts1)'>surabhi</span> vāyanti,<br>
evaṃ dhīrūpasevanā.</p>
<p><a class='sc' id='27'></a><a class='ms' id='p_22J_3043'></a><a class='msdiv' id='msdiv185'></a>Tasmā <span class='var' id='note1909' title='phalapuṭasseva (bj, pts1) | palāsapuṭasseva (s2, s3, mr) | palapuṭasseva (Ma-aka)'>pattapuṭasseva</span>,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.</p>
</blockquote>
<p class='endsutta'><a class='sc' id='28'></a><a class='ms' id='p_22J_3044'></a>Sattigumbajātakaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

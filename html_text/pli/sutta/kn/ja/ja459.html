<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja459' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>459. Pānīyajātaka</h1>
</header>
<blockquote class='gatha'>
<p><a class='sc' id='1'></a><a class='ms' id='p_22J_2169'></a><a class='msdiv' id='msdiv59'></a>“Mitto mittassa pānīyaṃ,<br>
adinnaṃ paribhuñjisaṃ;<br>
Tena pacchā vijigucchiṃ,<br>
taṃ pāpaṃ pakataṃ mayā;<br>
Mā puna akaraṃ pāpaṃ,<br>
tasmā pabbajito ahaṃ.</p>
<p><a class='sc' id='2'></a><a class='ms' id='p_22J_2170'></a><a class='msdiv' id='msdiv60'></a>Paradārañca disvāna,<br>
chando me <span class='var' id='note1291' title='upapajjatha (s2, s3, mr)'>udapajjatha</span>;<br>
Tena pacchā vijigucchiṃ,<br>
taṃ pāpaṃ pakataṃ mayā;<br>
Mā puna akaraṃ pāpaṃ,<br>
tasmā pabbajito ahaṃ.</p>
<p><a class='sc' id='3'></a><a class='ms' id='p_22J_2171'></a><a class='msdiv' id='msdiv61'></a>Pitaraṃ me mahārāja,<br>
corā <span class='var' id='note1292' title='agaṇhuṃ (bj, pts1) | aggaṇhu (s2, s3) | agaṇhi (mr)'>agaṇhu</span> kānane;<br>
Tesāhaṃ pucchito jānaṃ,<br>
aññathā naṃ viyākariṃ.</p>
<p><a class='sc' id='4'></a><a class='ms' id='p_22J_2172'></a><a class='msdiv' id='msdiv62'></a>Tena pacchā vijigucchiṃ,<br>
taṃ pāpaṃ pakataṃ mayā;<br>
Mā puna akaraṃ pāpaṃ,<br>
tasmā pabbajito ahaṃ.</p>
<p><a class='sc' id='5'></a><a class='ms' id='p_22J_2173'></a><a class='msdiv' id='msdiv63'></a>Pāṇātipātamakaruṃ,<br>
somayāge upaṭṭhite;<br>
Tesāhaṃ samanuññāsiṃ.</p>
<p><a class='sc' id='6'></a><a class='ms' id='p_22J_2174'></a><a class='msdiv' id='msdiv64'></a>Tena pacchā vijigucchiṃ,<br>
taṃ pāpaṃ pakataṃ mayā;<br>
Mā puna akaraṃ pāpaṃ,<br>
tasmā pabbajito ahaṃ.</p>
<p><a class='sc' id='7'></a><a class='pts' id='pts4.117'></a><a class='ms' id='p_22J_2175'></a><a class='msdiv' id='msdiv65'></a><span class='var' id='note1293' title='... madhukā (bj, s2, s3, pts1)'>Surāmerayamādhukā</span>,<br>
ye janā paṭhamāsu no;<br>
Bahūnaṃ te anatthāya,<br>
majjapānamakappayuṃ;<br>
Tesāhaṃ samanuññāsiṃ.</p>
<p><a class='sc' id='8'></a><a class='ms' id='p_22J_2176'></a><a class='msdiv' id='msdiv66'></a>Tena pacchā vijigucchiṃ,<br>
taṃ pāpaṃ pakataṃ mayā;<br>
Mā puna akaraṃ pāpaṃ,<br>
tasmā pabbajito ahaṃ”.</p>
<p><a class='sc' id='9'></a><a class='ms' id='p_22J_2177'></a><a class='msdiv' id='msdiv67'></a>“Dhiratthu subahū kāme,<br>
duggandhe bahukaṇṭake;<br>
Ye ahaṃ paṭisevanto,<br>
nālabhiṃ tādisaṃ sukhaṃ”.</p>
<p><a class='sc' id='10'></a><a class='pts' id='pts4.118'></a><a class='ms' id='p_22J_2178'></a><a class='msdiv' id='msdiv68'></a>“Mahassādā sukhā kāmā,<br>
Natthi kāmā <span class='var' id='note1294' title='kāmaparaṃ (bj, pts1)'>paraṃ</span> sukhaṃ;<br>
Ye kāme paṭisevanti,<br>
Saggaṃ te upapajjare”.</p>
<p><a class='sc' id='11'></a><a class='ms' id='p_22J_2179'></a><a class='msdiv' id='msdiv69'></a>“Appassādā dukhā kāmā,<br>
natthi kāmā paraṃ dukhaṃ;<br>
Ye kāme paṭisevanti,<br>
nirayaṃ te upapajjare.</p>
<p><a class='sc' id='12'></a><a class='ms' id='p_22J_2180'></a><a class='msdiv' id='msdiv70'></a>Asī yathā sunisito,<br>
nettiṃsova <span class='var' id='note1295' title='supāyito (mr)'>supāyiko</span>;<br>
Sattīva urasi khittā,<br>
kāmā dukkhatarā tato.</p>
<p><a class='sc' id='13'></a><a class='ms' id='p_22J_2181'></a><a class='msdiv' id='msdiv71'></a>Aṅgārānaṃva jalitaṃ,<br>
kāsuṃ sādhikaporisaṃ;<br>
Phālaṃva divasantattaṃ,<br>
kāmā dukkhatarā tato.</p>
<p><a class='sc' id='14'></a><a class='ms' id='p_22J_2182'></a><a class='msdiv' id='msdiv72'></a>Visaṃ yathā halāhalaṃ,<br>
<span class='var' id='note1296' title='telamukkaṭṭhitaṃ (bj, pts1) | telaṃ pakkuṭṭhitaṃ (s2, s3)'>telaṃ pakkuthitaṃ</span> yathā;<br>
<span class='var' id='note1297' title='tambalohaṃ (s2, s3)'>Tambaloha</span> vilīnaṃva,<br>
kāmā dukkhatarā tato”ti.</p>
</blockquote>
<p class='endsutta'><a class='sc' id='15'></a><a class='ms' id='p_22J_2183'></a>Pānīyajātakaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja522' lang='pli'>
<header>
<ul>
<li class='division'>Jātaka</li>
<li>Cattālīsanipāta</li>
<li>Tesakuṇavagga</li>
</ul>
<h1>522. Sarabhaṅgajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.136'></a><a class='ms' id='p_23J_52'></a><a class='msdiv' id='msdiv50'></a>“Alaṅkatā kuṇḍalino suvatthā,<br>
<span class='var' id='note39' title='... baddhā (pts1)'>Veḷuriyamuttātharukhaggabandhā</span>;<br>
Rathesabhā tiṭṭhatha ke nu tumhe,<br>
Kathaṃ vo jānanti manussaloke”.</p>
<p><a class='sc' id='2'></a><a class='pts' id='pts5.137'></a><a class='ms' id='p_23J_53'></a><a class='msdiv' id='msdiv51'></a>“Ahamaṭṭhako bhīmaratho panāyaṃ,<br>
Kāliṅgarājā pana <span class='var' id='note40' title='uggato ayaṃ (bj, pts1) | uggatāyaṃ (mr)'>uggatoyaṃ</span>;<br>
<span class='var' id='note41' title='susaññatānisinaṃ (pts1)'>Susaññatānaṃ isīnaṃ</span> dassanāya,<br>
Idhāgatā pucchitāyemha pañhe”.</p>
<p><a class='sc' id='3'></a><a class='ms' id='p_23J_54'></a><a class='msdiv' id='msdiv52'></a>“Vehāyasaṃ <span class='var' id='note42' title='tiṭṭhati (bj, pts1)'>tiṭṭhasi</span> antalikkhe,<br>
Pathaddhuno pannaraseva cando;<br>
Pucchāmi taṃ yakkha mahānubhāva,<br>
Kathaṃ taṃ jānanti manussaloke”.</p>
<p><a class='sc' id='4'></a><a class='ms' id='p_23J_55'></a><a class='msdiv' id='msdiv53'></a>“Yamāhu devesu sujampatīti,<br>
Maghavāti taṃ āhu manussaloke;<br>
Sa devarājā idamajja patto,<br>
Susaññatānaṃ isīnaṃ dassanāya”.</p>
<p><a class='sc' id='5'></a><a class='pts' id='pts5.138'></a><a class='ms' id='p_23J_56'></a><a class='msdiv' id='msdiv54'></a>“Dūre sutā no isayo samāgatā,<br>
Mahiddhikā iddhiguṇūpapannā;<br>
Vandāmi te ayire pasannacitto,<br>
Ye jīvalokettha manussaseṭṭhā”.</p>
<p><a class='sc' id='6'></a><a class='ms' id='p_23J_57'></a><a class='msdiv' id='msdiv55'></a>“Gandho isīnaṃ <span class='var' id='note43' title='... dakkhitānaṃ (s2, s3, pts1)'>ciradikkhitānaṃ</span>,<br>
Kāyā cuto gacchati mālutena;<br>
Ito paṭikkamma sahassanetta,<br>
Gandho isīnaṃ asuci devarāja”.</p>
<p><a class='sc' id='7'></a><a class='pts' id='pts5.139'></a><a class='ms' id='p_23J_58'></a><a class='msdiv' id='msdiv56'></a>“Gandho isīnaṃ ciradikkhitānaṃ,<br>
Kāyā cuto gacchatu mālutena;<br>
Vicitrapupphaṃ surabhiṃva mālaṃ,<br>
Gandhañca etaṃ pāṭikaṅkhāma bhante;<br>
Na hettha devā paṭikkūlasaññino”.</p>
<p><a class='sc' id='8'></a><a class='ms' id='p_23J_59'></a><a class='msdiv' id='msdiv57'></a>“Purindado bhūtapatī yasassī,<br>
Devānamindo <span class='var' id='note44' title='idaṃ padaṃ bj, s2, s3, pts1 potthakesu'>sakko</span> maghavā sujampati;<br>
Sa devarājā asuragaṇappamaddano,<br>
Okāsamākaṅkhati pañha pucchituṃ.</p>
<p><a class='sc' id='9'></a><a class='ms' id='p_23J_60'></a><a class='msdiv' id='msdiv58'></a>Ko nevimesaṃ idha paṇḍitānaṃ,<br>
Pañhe puṭṭho nipuṇe byākarissati;<br>
Tiṇṇañca raññaṃ manujādhipānaṃ,<br>
Devānamindassa ca vāsavassa”.</p>
<p><a class='sc' id='10'></a><a class='pts' id='pts5.140'></a><a class='ms' id='p_23J_61'></a><a class='msdiv' id='msdiv59'></a>“Ayaṃ <span class='var' id='note45' title='isī (bj, pts1)'>isi</span> sarabhaṅgo <span class='var' id='note46' title='yasassī (bj)'>tapassī</span>,<br>
Yato jāto virato methunasmā;<br>
<span class='var' id='note47' title='ācariyaputto (bj, pts1, mr)'>Āceraputto</span> suvinītarūpo,<br>
So nesaṃ pañhāni viyākarissati”.</p>
<p><a class='sc' id='11'></a><a class='ms' id='p_23J_62'></a><a class='msdiv' id='msdiv60'></a>“Koṇḍañña pañhāni viyākarohi,<br>
Yācanti taṃ isayo sādhurūpā;<br>
Koṇḍañña eso manujesu dhammo,<br>
Yaṃ <span class='var' id='note48' title='vuḍḍha ... (s2, s3) | vaddha ... (pts1) | buddha ... (mr)'>vuddhamāgacchati</span> esa bhāro”.</p>
<p><a class='sc' id='12'></a><a class='ms' id='p_23J_63'></a><a class='msdiv' id='msdiv61'></a>“Katāvakāsā pucchantu bhonto,<br>
Yaṃ kiñci pañhaṃ manasābhipatthitaṃ;<br>
Ahañhi taṃ taṃ vo viyākarissaṃ,<br>
Ñatvā sayaṃ lokamimaṃ parañca”.</p>
<p><a class='sc' id='13'></a><a class='pts' id='pts5.141'></a><a class='ms' id='p_23J_64'></a><a class='msdiv' id='msdiv62'></a>Tato ca maghavā sakko,<br>
atthadassī purindado;<br>
Apucchi paṭhamaṃ pañhaṃ,<br>
yañcāsi abhipatthitaṃ.</p>
<p><a class='sc' id='14'></a><a class='ms' id='p_23J_65'></a><a class='msdiv' id='msdiv63'></a>“Kiṃ <span class='var' id='note49' title='kiṃsu (bj)'>sū</span> vadhitvā na kadāci socati,<br>
Kissappahānaṃ isayo vaṇṇayanti;<br>
Kassīdha vuttaṃ pharusaṃ khametha,<br>
Akkhāhi me koṇḍañña etamatthaṃ”.</p>
<p><a class='sc' id='15'></a><a class='ms' id='p_23J_66'></a><a class='msdiv' id='msdiv64'></a>“Kodhaṃ vadhitvā na kadāci socati,<br>
Makkhappahānaṃ isayo vaṇṇayanti;<br>
Sabbesaṃ vuttaṃ pharusaṃ khametha,<br>
Etaṃ khantiṃ uttamamāhu santo”.</p>
<p><a class='sc' id='16'></a><a class='ms' id='p_23J_67'></a><a class='msdiv' id='msdiv65'></a>“<span class='var' id='note50' title='hi dvinnaṃ (pts1)'>Sakkā ubhinnaṃ</span> vacanaṃ titikkhituṃ,<br>
Sadisassa vā <span class='var' id='note51' title='seṭṭhanarassa (pts1)'>seṭṭhatarassa</span> vāpi;<br>
Kathaṃ nu hīnassa vaco khametha,<br>
Akkhāhi me koṇḍañña etamatthaṃ”.</p>
<p><a class='sc' id='17'></a><a class='pts' id='pts5.142'></a><a class='ms' id='p_23J_68'></a><a class='msdiv' id='msdiv66'></a>“Bhayā hi seṭṭhassa vaco khametha,<br>
Sārambhahetū pana sādisassa;<br>
Yo cīdha hīnassa vaco khametha,<br>
Etaṃ khantiṃ uttamamāhu santo”.</p>
<p><a class='sc' id='18'></a><a class='ms' id='p_23J_69'></a><a class='msdiv' id='msdiv67'></a>“Kathaṃ vijaññā <span class='var' id='note52' title='catumaṭṭharūpaṃ (s2, s3, pts1)'>catupattharūpaṃ</span>,<br>
Seṭṭhaṃ sarikkhaṃ athavāpi hīnaṃ;<br>
Virūparūpena caranti santo,<br>
Tasmā hi sabbesaṃ vaco khametha”.</p>
<p><a class='sc' id='19'></a><a class='ms' id='p_23J_70'></a><a class='msdiv' id='msdiv68'></a>“Na hetamatthaṃ mahatīpi senā,<br>
Sarājikā yujjhamānā labhetha;<br>
Yaṃ khantimā sappuriso labhetha,<br>
Khantī balassūpasamanti verā”.</p>
<p><a class='sc' id='20'></a><a class='ms' id='p_23J_71'></a><a class='msdiv' id='msdiv69'></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Yathā <span class='var' id='note53' title='ahū (bj, s2, s3, pts1)'>ahuṃ</span> daṇḍakī <span class='var' id='note54' title='nāḷikīro (bj, pts1) | nālikīro (s2, s3)'>nāḷikero</span>,<br>
Athajjuno kalābu cāpi rājā;<br>
Tesaṃ gatiṃ brūhi supāpakamminaṃ,<br>
Katthūpapannā isinaṃ viheṭhakā”.</p>
<p><a class='sc' id='21'></a><a class='ms' id='p_23J_72'></a><a class='msdiv' id='msdiv70'></a>“<span class='var' id='note55' title='kīsaṃ hi (s2, s3) | kisaṃpi (pts1)'>Kisañhi</span> vacchaṃ avakiriya daṇḍakī,<br>
Ucchinnamūlo sajano saraṭṭho;<br>
Kukkuḷanāme nirayamhi paccati,<br>
Tassa phuliṅgāni patanti kāye.</p>
<p><a class='sc' id='22'></a><a class='ms' id='p_23J_73'></a><a class='msdiv' id='msdiv71'></a>Yo saññate pabbajite <span class='var' id='note56' title='avañcasi (pts1)'>aheṭhayi</span>,<br>
Dhammaṃ bhaṇante samaṇe adūsake;<br>
Taṃ nāḷikeraṃ sunakhā parattha,<br>
Saṅgamma khādanti viphandamānaṃ.</p>
<p><a class='sc' id='23'></a><a class='pts' id='pts5.144'></a><a class='ms' id='p_23J_74'></a><a class='msdiv' id='msdiv72'></a>Athajjuno niraye sattisūle,<br>
Avaṃsiro patito <span class='var' id='note57' title='uddhapādo (bj, s2, s3) | addhapādo (pts1)'>uddhampādo</span>;<br>
Aṅgīrasaṃ gotamaṃ heṭhayitvā,<br>
Khantiṃ tapassiṃ cirabrahmacāriṃ.</p>
<p><a class='sc' id='24'></a><a class='ms' id='p_23J_75'></a><a class='msdiv' id='msdiv73'></a>Yo khaṇḍaso pabbajitaṃ achedayi,<br>
Khantiṃ vadantaṃ samaṇaṃ adūsakaṃ;<br>
Kalābuvīciṃ upapajja paccati,<br>
<span class='var' id='note58' title='mahābhitāpaṃ (pts1)'>Mahāpatāpaṃ</span> kaṭukaṃ bhayānakaṃ.</p>
<p><a class='sc' id='25'></a><a class='ms' id='p_23J_76'></a><a class='msdiv' id='msdiv74'></a>Etāni sutvā nirayāni paṇḍito,<br>
Aññāni pāpiṭṭhatarāni cettha;<br>
Dhammaṃ care samaṇabrāhmaṇesu,<br>
Evaṃkaro saggamupeti ṭhānaṃ”.</p>
<p><a class='sc' id='26'></a><a class='pts' id='pts5.146'></a><a class='ms' id='p_23J_77'></a><a class='msdiv' id='msdiv75'></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃvidhaṃ sīlavantaṃ vadanti,<br>
Kathaṃvidhaṃ paññavantaṃ vadanti;<br>
Kathaṃvidhaṃ sappurisaṃ vadanti,<br>
Kathaṃvidhaṃ no siri no jahāti”.</p>
<p><a class='sc' id='27'></a><a class='ms' id='p_23J_78'></a><a class='msdiv' id='msdiv76'></a>“Kāyena vācāya ca <span class='var' id='note59' title='yo ca (pts1)'>yodha</span> saññato,<br>
Manasā ca kiñci na karoti pāpaṃ;<br>
Na attahetū alikaṃ <span class='var' id='note60' title='bhaṇāti (bj, s2, s3, pts1)'>bhaṇeti</span>,<br>
Tathāvidhaṃ sīlavantaṃ vadanti.</p>
<p><a class='sc' id='28'></a><a class='ms' id='p_23J_79'></a><a class='msdiv' id='msdiv77'></a>Gambhīrapañhaṃ <span class='var' id='note61' title='manasā vicintayaṃ (bj)'>manasābhicintayaṃ</span>,<br>
Nāccāhitaṃ kamma karoti luddaṃ;<br>
<span class='var' id='note62' title='kālābhataṃ (pts1)'>Kālāgataṃ</span> atthapadaṃ na riñcati,<br>
Tathāvidhaṃ paññavantaṃ vadanti.</p>
<p><a class='sc' id='29'></a><a class='ms' id='p_23J_80'></a><a class='msdiv' id='msdiv78'></a>Yo ve kataññū katavedi dhīro,<br>
Kalyāṇamitto daḷhabhatti ca hoti;<br>
Dukhitassa sakkacca karoti kiccaṃ,<br>
Tathāvidhaṃ sappurisaṃ vadanti.</p>
<p><a class='sc' id='30'></a><a class='ms' id='p_23J_81'></a><a class='msdiv' id='msdiv79'></a>Etehi sabbehi guṇehupeto,<br>
Saddho mudū saṃvibhāgī vadaññū;<br>
Saṅgāhakaṃ sakhilaṃ saṇhavācaṃ,<br>
Tathāvidhaṃ no siri no jahāti”.</p>
<p><a class='sc' id='31'></a><a class='pts' id='pts5.148'></a><a class='ms' id='p_23J_82'></a><a class='msdiv' id='msdiv80'></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Sīlaṃ siriñcāpi satañca dhammaṃ,<br>
Paññañca kaṃ seṭṭhataraṃ vadanti”.</p>
<p><a class='sc' id='32'></a><a class='ms' id='p_23J_83'></a><a class='msdiv' id='msdiv81'></a>“Paññā hi seṭṭhā kusalā vadanti,<br>
Nakkhattarājāriva tārakānaṃ;<br>
<span class='var' id='note63' title='siriñcāpi (bj) | sirī cāpi (aṭṭha.)'>Sīlaṃ sīrī cāpi</span> satañca <span class='var' id='note64' title='dhammā (pts1)'>dhammo</span>,<br>
Anvāyikā paññavato bhavanti”.</p>
<p><a class='sc' id='33'></a><a class='ms' id='p_23J_84'></a><a class='msdiv' id='msdiv82'></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃkaro kintikaro kimācaraṃ,<br>
Kiṃ sevamāno labhatīdha paññaṃ;<br>
<span class='var' id='note65' title='paññāyidāni paṭipadaṃ (bj) | paññāyadānippaṭipadaṃ (s2, s3) | paññāya dānippaṭipaṃ (c1)'>Paññāya dāni paṭipadaṃ</span> vadehi,<br>
Kathaṃkaro paññavā hoti macco”.</p>
<p><a class='sc' id='34'></a><a class='ms' id='p_23J_85'></a><a class='msdiv' id='msdiv83'></a>“Sevetha vuddhe nipuṇe bahussute,<br>
Uggāhako ca paripucchako siyā;<br>
Suṇeyya sakkacca subhāsitāni,<br>
Evaṃkaro paññavā hoti macco.</p>
<p><a class='sc' id='35'></a><a class='ms' id='p_23J_86'></a><a class='msdiv' id='msdiv84'></a>Sa paññavā kāmaguṇe avekkhati,<br>
Aniccato dukkhato rogato ca;<br>
Evaṃ vipassī pajahāti chandaṃ,<br>
Dukkhesu kāmesu mahabbhayesu.</p>
<p><a class='sc' id='36'></a><a class='ms' id='p_23J_87'></a><a class='msdiv' id='msdiv85'></a>Sa vītarāgo pavineyya dosaṃ,<br>
<span class='var' id='note66' title='metta (s2, s3, mr)'>Mettaṃ</span> cittaṃ <span class='var' id='note67' title='bhāveyya (s2, s3, mr)'>bhāvaye</span> appamāṇaṃ;<br>
Sabbesu bhūtesu nidhāya daṇḍaṃ,<br>
Anindito brahmamupeti ṭhānaṃ”.</p>
<p><a class='sc' id='37'></a><a class='pts' id='pts5.149'></a><a class='ms' id='p_23J_88'></a><a class='msdiv' id='msdiv86'></a>“<span class='var' id='note68' title='mahiddhiyaṃ (bj, s2, s3, pts1)'>Mahatthiyaṃ</span> āgamanaṃ ahosi,<br>
<span class='var' id='note69' title='... vaṭṭhaka (bj, mr) | ... maṭṭhaka (s2, s3)'>Tavamaṭṭhakā</span> bhīmarathassa cāpi;<br>
Kāliṅgarājassa ca uggatassa,<br>
Sabbesa vo kāmarāgo pahīno”.</p>
<p><a class='sc' id='38'></a><a class='pts' id='pts5.150'></a><a class='ms' id='p_23J_89'></a><a class='msdiv' id='msdiv87'></a>“Evametaṃ paracittavedi,<br>
Sabbesa no kāmarāgo pahīno;<br>
Karohi okāsamanuggahāya,<br>
Yathā gatiṃ te abhisambhavema”.</p>
<p><a class='sc' id='39'></a><a class='ms' id='p_23J_90'></a><a class='msdiv' id='msdiv88'></a>“Karomi okāsamanuggahāya,<br>
Tathā hi vo kāmarāgo pahīno;<br>
Pharātha kāyaṃ vipulāya pītiyā,<br>
Yathā gatiṃ me abhisambhavetha”.</p>
<p><a class='sc' id='40'></a><a class='ms' id='p_23J_91'></a><a class='msdiv' id='msdiv89'></a>“Sabbaṃ karissāma tavānusāsaniṃ,<br>
Yaṃ yaṃ tuvaṃ vakkhasi bhūripañña;<br>
Pharāma kāyaṃ vipulāya pītiyā,<br>
Yathā gatiṃ te abhisambhavema”.</p>
<p><a class='sc' id='41'></a><a class='ms' id='p_23J_92'></a><a class='msdiv' id='msdiv90'></a>“<span class='var' id='note70' title='katāyaṃ (bj, pts1)'>Katāya</span> vacchassa kisassa pūjā,<br>
Gacchantu bhonto isayo sādhurūpā;<br>
Jhāne ratā hotha sadā samāhitā,<br>
Esā ratī pabbajitassa seṭṭhā”.</p>
<p><a class='sc' id='42'></a><a class='pts' id='pts5.151'></a><a class='ms' id='p_23J_93'></a><a class='msdiv' id='msdiv91'></a>Sutvāna gāthā paramatthasaṃhitā,<br>
Subhāsitā isinā paṇḍitena;<br>
Te vedajātā anumodamānā,<br>
<span class='var' id='note71' title='pakkamu (mr)'>Pakkāmu</span> devā devapuraṃ yasassino.</p>
<p><a class='sc' id='43'></a><a class='ms' id='p_23J_94'></a><a class='msdiv' id='msdiv92'></a>Gāthā imā atthavatī subyañjanā,<br>
Subhāsitā isinā paṇḍitena;<br>
Yo kocimā <span class='var' id='note72' title='aṭṭhiṃ katvā (mr)'>aṭṭhikatvā</span> suṇeyya,<br>
Labhetha pubbāpariyaṃ visesaṃ;<br>
Laddhāna pubbāpariyaṃ visesaṃ,<br>
Adassanaṃ maccurājassa gacche.</p>
<p><a class='sc' id='44'></a><a class='ms' id='p_23J_95'></a><a class='msdiv' id='msdiv93'></a>“Sālissaro sāriputto,<br>
meṇḍissaro ca kassapo;<br>
Pabbato anuruddho ca,<br>
kaccāyano ca <span class='var' id='note73' title='devilo (s2, s3, mr)'>devalo</span>.</p>
<p><a class='sc' id='45'></a><a class='ms' id='p_23J_96'></a><a class='msdiv' id='msdiv94'></a>Anusisso ca ānando,<br>
kisavaccho ca kolito;<br>
<span class='var' id='note74' title='nārado puṇṇo mantāniputto (bj) | nārado udāyī thero (s2, s3, c1)'>Nārado udāyitthero</span>,<br>
parisā buddhaparisā;<br>
Sarabhaṅgo lokanātho,<br>
evaṃ dhāretha jātakan”ti.</p>
</blockquote>
<p class='endsutta'><a class='sc' id='46'></a><a class='ms' id='p_23J_97'></a>Sarabhaṅgajātakaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

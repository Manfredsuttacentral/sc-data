<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja436' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>436. Samuggajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.528'></a><a class='ms' id='p_22J_1876'></a><a class='msdiv' id='msdiv87'></a>“Kuto nu āgacchatha bho tayo janā,<br>
<span class='var' id='note1087' title='svāgataṃ ettha (bj, pts1)'>Svāgatā etha</span> nisīdathāsane;<br>
Kaccittha bhonto kusalaṃ anāmayaṃ,<br>
Cirassamabbhāgamanaṃ hi vo idha”.</p>
<p><a class='sc' id='2'></a><a class='pts' id='pts3.529'></a><a class='ms' id='p_22J_1877'></a><a class='msdiv' id='msdiv88'></a>“Ahameva eko idha majja patto,<br>
Na cāpi me dutiyo koci vijjati;<br>
Kimeva sandhāya te bhāsitaṃ ise,<br>
‘Kuto nu āgacchatha bho tayo janā’”.</p>
<p><a class='sc' id='3'></a><a class='ms' id='p_22J_1878'></a><a class='msdiv' id='msdiv89'></a>“Tuvañca eko bhariyā ca te piyā,<br>
Samuggapakkhittanikiṇṇamantare;<br>
Sā rakkhitā <span class='var' id='note1088' title='kucchigatā ca (mr)'>kucchigatāva</span> te sadā,<br>
<span class='var' id='note1089' title='harissa (mr)'>Vāyussa</span> puttena sahā tahiṃ ratā”.</p>
<p><a class='sc' id='4'></a><a class='pts' id='pts3.530'></a><a class='ms' id='p_22J_1879'></a><a class='msdiv' id='msdiv90'></a>“Saṃviggarūpo isinā <span class='var' id='note1090' title='byākato (s2, s3) | vyākato (pts1) | pabyākato (mr)'>viyākato</span>,<br>
So dānavo tattha samuggamuggili;<br>
Addakkhi bhariyaṃ suci māladhāriniṃ,<br>
Vāyussa puttena sahā tahiṃ rataṃ”.</p>
<p><a class='sc' id='5'></a><a class='ms' id='p_22J_1880'></a><a class='msdiv' id='msdiv91'></a>“<span class='var' id='note1091' title='sudiṭṭharūpuggatapānuvattinā (bj, s2, s3) | suddiṭṭharūpuggatapānuvattinā (pts1)'>Sudiṭṭharūpamuggatapānuvattinā</span>,<br>
Hīnā narā ye pamadāvasaṃ gatā;<br>
Yathā have pāṇarivettha rakkhitā,<br>
Duṭṭhā mayī aññamabhippamodayi.</p>
<p><a class='sc' id='6'></a><a class='ms' id='p_22J_1881'></a><a class='msdiv' id='msdiv92'></a>Divā ca ratto ca mayā upaṭṭhitā,<br>
Tapassinā jotirivā vane vasaṃ;<br>
Sā dhammamukkamma adhammamācari,<br>
Akiriyarūpo pamadāhi santhavo.</p>
<p><a class='sc' id='7'></a><a class='ms' id='p_22J_1882'></a><a class='msdiv' id='msdiv93'></a>Sarīramajjhamhi ṭhitātimaññahaṃ,<br>
Mayhaṃ ayanti asatiṃ asaññataṃ;<br>
Sā dhammamukkamma adhammamācari,<br>
Akiriyarūpo pamadāhi santhavo.</p>
<p><a class='sc' id='8'></a><a class='ms' id='p_22J_1883'></a><a class='msdiv' id='msdiv94'></a>Surakkhitaṃ meti kathaṃ nu vissase,<br>
<span class='var' id='note1092' title='anekacittāsu na hettha (bj, s2, s3) | anekacittā puna hettha (mr)'>Anekacittāsu na hatthi</span> rakkhaṇā;<br>
Etā hi pātālapapātasannibhā,<br>
Etthappamatto byasanaṃ nigaccha”ti.</p>
<p><a class='sc' id='9'></a><a class='ms' id='p_22J_1884'></a><a class='msdiv' id='msdiv95'></a>“Tasmā hi te sukhino vītasokā,<br>
Ye mātugāmehi caranti nissaṭā;<br>
Etaṃ sivaṃ uttamamābhipatthayaṃ,<br>
Na mātugāmehi kareyya santhavanti”.</p>
</blockquote>
<p class='endsutta'><a class='sc' id='10'></a><a class='ms' id='p_22J_1885'></a>Samuggajātakaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

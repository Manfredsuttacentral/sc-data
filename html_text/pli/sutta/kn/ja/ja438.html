<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja438' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>438. Daddarajātaka</h1>
</header>
<blockquote class='gatha'>
<p><a class='sc' id='1'></a><a class='ms' id='p_22J_1896'></a><a class='msdiv' id='msdiv105'></a>“Yo te puttake akhādi,<br>
dinnabhatto adūsake;<br>
Tasmiṃ dāṭhaṃ nipātehi,<br>
mā te muccittha jīvato”.</p>
<p><a class='sc' id='2'></a><a class='ms' id='p_22J_1897'></a><a class='msdiv' id='msdiv106'></a>“Ākiṇṇaluddo puriso,<br>
dhāticelaṃva makkhito;<br>
Padesaṃ taṃ na passāmi,<br>
yattha dāṭhaṃ nipātaye.</p>
<p><a class='sc' id='3'></a><a class='ms' id='p_22J_1898'></a><a class='msdiv' id='msdiv107'></a>Akataññussa posassa,<br>
niccaṃ vivaradassino;<br>
Sabbañce pathaviṃ dajjā,<br>
neva naṃ abhirādhaye”.</p>
<p><a class='sc' id='4'></a><a class='pts' id='pts3.540'></a><a class='ms' id='p_22J_1899'></a><a class='msdiv' id='msdiv108'></a>“Kiṃ nu subāhu taramānarūpo,<br>
Paccāgatosi saha māṇavena;<br>
Kiṃ kiccamatthaṃ idhamatthi tuyhaṃ,<br>
Akkhāhi me pucchito etamatthaṃ”.</p>
<p><a class='sc' id='5'></a><a class='pts' id='pts3.541'></a><a class='ms' id='p_22J_1900'></a><a class='msdiv' id='msdiv109'></a>“Yo te sakhā daddaro sādhurūpo,<br>
Tassa vadhaṃ parisaṅkāmi ajja;<br>
Purisassa kammāyatanāni sutvā,<br>
Nāhaṃ sukhiṃ daddaraṃ ajja maññe”.</p>
<p><a class='sc' id='6'></a><a class='ms' id='p_22J_1901'></a><a class='msdiv' id='msdiv110'></a>“Kānissa kammāyatanāni assu,<br>
Purisassa vuttisamodhānatāya;<br>
Kaṃ vā paṭiññaṃ purisassa sutvā,<br>
Parisaṅkasi daddaraṃ māṇavena”.</p>
<p><a class='sc' id='7'></a><a class='ms' id='p_22J_1902'></a><a class='msdiv' id='msdiv111'></a>“Ciṇṇā kaliṅgā caritā vaṇijjā,<br>
Vettācaro saṅkupathopi ciṇṇo;<br>
Naṭehi ciṇṇaṃ saha <span class='var' id='note1104' title='vākarehi (pts1, bj -nissya) | vāgurehi (?)'>vākurehi</span>,<br>
Daṇḍena yuddhampi samajjamajjhe.</p>
<p><a class='sc' id='8'></a><a class='ms' id='p_22J_1903'></a><a class='msdiv' id='msdiv112'></a>Baddhā <span class='var' id='note1105' title='kulikā (bj, s2, s3) | kuliṅkā (pts1)'>kulīkā</span> mitamāḷhakena,<br>
<span class='var' id='note1106' title='akkhācitā (si)'>Akkhā jitā</span> saṃyamo abbhatīto;<br>
<span class='var' id='note1107' title='appahitaṃ (bj, s2, s3) | abbūhitaṃ (pts1, bj -nissya)'>Abbāhitaṃ</span> <span class='var' id='note1108' title='pupphakaṃ (bj, s2, s3, pts1)'>pubbakaṃ</span> aḍḍharattaṃ,<br>
Hatthā daḍḍhā piṇḍapaṭiggahena.</p>
<p><a class='sc' id='9'></a><a class='pts' id='pts3.542'></a><a class='ms' id='p_22J_1904'></a><a class='msdiv' id='msdiv113'></a>Tānissa kammāyatanāni assu,<br>
Purisassa vuttisamodhānatāya;<br>
Yathā ayaṃ dissati lomapiṇḍo,<br>
Gāvo hatā kiṃ pana daddarassā”ti. (1348)</p>
</blockquote>
<p class='endsutta'><a class='sc' id='10'></a><a class='ms' id='p_22J_1905'></a><span class='var' id='note1109' title='tittirajātakaṃ (bj, pts1)'>Daddarajātakaṃ</span> dvādasamaṃ.</p>
<p class='endsection'><a class='sc' id='11'></a><a class='ms' id='p_22J_1906'></a>Navakanipātaṃ niṭṭhitaṃ.</p>
<p class='uddana-intro'><a class='sc' id='12'></a><a class='ms' id='p_22J_1907'></a>Tassuddānaṃ</p>
<blockquote class='uddanagatha'>
<p><a class='sc' id='13'></a><a class='ms' id='p_22J_1908'></a>Varagijjha samajjana haṃsavaro,<br>
Nidhisavhaya hārita pāṭaliko;<br>
Ajarāmara dhaṅka titikkha kuto,<br>
Atha dvādasa pekkhana daddaribhīti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

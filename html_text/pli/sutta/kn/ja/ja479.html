<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja479' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>479. Kāliṅgabodhijātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.232'></a><a class='ms' id='p_22J_2455'></a><a class='msdiv' id='msdiv67'></a>Rājā kāliṅgo cakkavatti,<br>
Dhammena <span class='var' id='note1486' title='... manusāsi (s2, s3, mr)'>pathavimanusāsaṃ</span>;<br>
<span class='var' id='note1487' title='agamāsi (s2, s3, mr)'>Agamā</span> bodhisamīpaṃ,<br>
Nāgena mahānubhāvena.</p>
<p><a class='sc' id='2'></a><a class='pts' id='pts4.233'></a><a class='ms' id='p_22J_2456'></a><a class='msdiv' id='msdiv68'></a>Kāliṅgo bhāradvājo ca,<br>
Rājānaṃ kāliṅgaṃ samaṇakolaññaṃ;<br>
Cakkaṃ vattayato <span class='var' id='note1488' title='pariṇetvā (pts1)'>pariggahetvā</span>,<br>
Pañjalī idamavoca.</p>
<p><a class='sc' id='3'></a><a class='ms' id='p_22J_2457'></a><a class='msdiv' id='msdiv69'></a>“Paccoroha mahārāja,<br>
Bhūmibhāgo yathā <span class='var' id='note1489' title='samanugīto (bj, pts1) | samaṇugīto (s2, s3)'>samaṇuggato</span>;<br>
Idha anadhivarā buddhā,<br>
Abhisambuddhā virocanti.</p>
<p><a class='sc' id='4'></a><a class='ms' id='p_22J_2458'></a><a class='msdiv' id='msdiv70'></a>Padakkhiṇato āvaṭṭā,<br>
Tiṇalatā asmiṃ bhūmibhāgasmiṃ;<br>
<span class='var' id='note1490' title='puthuviyā ayaṃ (bj) | paṭhaviyā ayaṃ (s2, s3) | puthaviyā’yaṃ (pts1)'>Pathaviyā nābhiyaṃ</span> maṇḍo,<br>
Iti no <span class='var' id='note1491' title='sutaṃ mahārāja (bj, s2, s3, pts1)'>sutaṃ mante mahārāja</span>.</p>
<p><a class='sc' id='5'></a><a class='ms' id='p_22J_2459'></a><a class='msdiv' id='msdiv71'></a>Sāgarapariyantāya,<br>
Mediniyā sabbabhūtadharaṇiyā;<br>
Pathaviyā ayaṃ maṇḍo,<br>
Orohitvā namo karohi.</p>
<p><a class='sc' id='6'></a><a class='ms' id='p_22J_2460'></a><a class='msdiv' id='msdiv72'></a>Ye te bhavanti nāgā ca,<br>
abhijātā ca kuñjarā;<br>
Ettāvatā padesaṃ te,<br>
nāgā neva mupayanti.</p>
<p><a class='sc' id='7'></a><a class='ms' id='p_22J_2461'></a><a class='msdiv' id='msdiv73'></a><span class='var' id='note1492' title='abhijāto te nāgo (bj, pts1)'>Abhijāto nāgo</span> kāmaṃ,<br>
Pesehi kuñjaraṃ dantiṃ;<br>
Ettāvatā <span class='var' id='note1493' title='padeso ca (s2, s3, mr)'>padeso</span>,<br>
<span class='var' id='note1494' title='na sakkā (s2, s3)'>Sakkā</span> nāgena mupagantuṃ.</p>
<p><a class='sc' id='8'></a><a class='ms' id='p_22J_2462'></a><a class='msdiv' id='msdiv74'></a>Taṃ sutvā rājā kāliṅgo,<br>
Veyyañjanikavaco nisāmetvā;<br>
Sampesesi nāgaṃ ñassāma,<br>
Mayaṃ <span class='var' id='note1495' title='yathā idaṃ (bj, s2, s3, pts1)'>yathimassidaṃ</span> vacanaṃ”.</p>
<p><a class='sc' id='9'></a><a class='ms' id='p_22J_2463'></a><a class='msdiv' id='msdiv75'></a>Sampesito ca raññā,<br>
Nāgo koñcova abhinaditvāna;<br>
<span class='var' id='note1496' title='paṭiosakkitvā (mr)'>Paṭisakkitvā</span> nisīdi,<br>
Garuṃva bhāraṃ asahamāno.</p>
<p><a class='sc' id='10'></a><a class='pts' id='pts4.234'></a><a class='ms' id='p_22J_2464'></a><a class='msdiv' id='msdiv76'></a>Kāliṅgabhāradvājo,<br>
Nāgaṃ khīṇāyukaṃ viditvāna;<br>
Rājānaṃ kāliṅgaṃ,<br>
Taramāno ajjhabhāsittha;<br>
“Aññaṃ saṅkama nāgaṃ,<br>
Nāgo khīṇāyuko mahārāja”.</p>
<p><a class='sc' id='11'></a><a class='ms' id='p_22J_2465'></a><a class='msdiv' id='msdiv77'></a>Taṃ sutvā kāliṅgo,<br>
taramāno saṅkamī nāgaṃ;<br>
Saṅkanteva raññe,<br>
nāgo tattheva <span class='var' id='note1497' title='patito (mr)'>pati</span> bhumyā;<br>
Veyyañjanikavaco,<br>
yathā tathā ahu nāgo.</p>
<p><a class='sc' id='12'></a><a class='ms' id='p_22J_2466'></a><a class='msdiv' id='msdiv78'></a>Kāliṅgo rājā kāliṅgaṃ,<br>
brāhmaṇaṃ etadavoca;<br>
“Tvameva asi sambuddho,<br>
sabbaññū sabbadassāvī”.</p>
<p><a class='sc' id='13'></a><a class='ms' id='p_22J_2467'></a><a class='msdiv' id='msdiv79'></a><span class='var' id='note1498' title='taṃ vacanaṃ (bj, pts1)'>Taṃ</span> anadhivāsento <span class='var' id='note1499' title='kāliṅgo (bj, s2, s3) | kaliṅga (pts1)'>kāliṅgaṃ</span>,<br>
Brāhmaṇo idamavoca;<br>
“Veyyañjanikā hi mayaṃ,<br>
Buddhā sabbaññuno mahārāja.</p>
<p><a class='sc' id='14'></a><a class='ms' id='p_22J_2468'></a><a class='msdiv' id='msdiv80'></a>Sabbaññū sabbavidū ca,<br>
Buddhā na lakkhaṇena jānanti;<br>
<span class='var' id='note1500' title='āgamapurisā (pts1)'>Āgamabalasā</span> hi mayaṃ,<br>
Buddhā sabbaṃ pajānanti”.</p>
<p><a class='sc' id='15'></a><a class='pts' id='pts4.236'></a><a class='ms' id='p_22J_2469'></a><a class='msdiv' id='msdiv81'></a><span class='var' id='note1501' title='mahāyitvāna sambodhiṃ (bj, pts1) | pahaṃsitvāna sambodhiṃ (s2, s3) | mamāyitvāna taṃ bodhiṃ (mr)'>Mahayitvā sambodhiṃ</span>,<br>
Nānāturiyehi vajjamānehi;<br>
<span class='var' id='note1502' title='mālāgandhavilepanaṃ āharitvā (bj, pts1)'>Mālāvilepanaṃ abhiharitvā</span>,<br>
<span class='var' id='note1503' title=' pākāraparikkhepaṃ kāresi (sī1) | pākāraparikkhepaṃ kāresi. atha rājā pāyāsi (syā2, syā3, pā1)'>Atha rājā manupāyāsi</span>.</p>
<p><a class='sc' id='16'></a><a class='ms' id='p_22J_2470'></a><a class='msdiv' id='msdiv82'></a>Saṭṭhi vāhasahassāni,<br>
pupphānaṃ sannipātayi;<br>
Pūjesi rājā kāliṅgo,<br>
<span class='var' id='note1505' title='... varuttameti (bj)'>bodhimaṇḍamanuttaranti</span>.</p>
</blockquote>
<p class='endsutta'><a class='sc' id='17'></a><a class='ms' id='p_22J_2471'></a>Kāliṅgabodhijātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

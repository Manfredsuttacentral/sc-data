<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja441' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>441. Catuposathiyajātaka</h1>
</header>
<blockquote class='gatha'>
<p><a class='sc' id='1'></a><a class='ms' id='p_22J_1934'></a><a class='msdiv' id='msdiv24'></a>“Yo kopaneyye na karoti kopaṃ,<br>
Na kujjhati sappuriso kadāci;<br>
Kuddhopi so nāvikaroti kopaṃ,<br>
Taṃ ve naraṃ <span class='var' id='note1123' title='samaṇaṃ āhu (bj)'>samaṇamāhu</span> loke”.</p>
<p><a class='sc' id='2'></a><a class='ms' id='p_22J_1935'></a><a class='msdiv' id='msdiv25'></a>“Ūnūdaro yo sahate jighacchaṃ,<br>
Danto tapassī mitapānabhojano;<br>
Āhārahetu na karoti pāpaṃ,<br>
Taṃ ve naraṃ samaṇamāhu loke”.</p>
<p><a class='sc' id='3'></a><a class='ms' id='p_22J_1936'></a><a class='msdiv' id='msdiv26'></a>“Khiḍḍaṃ ratiṃ vippajahitvāna sabbaṃ,<br>
Na cālikaṃ bhāsasi kiñci loke;<br>
Vibhūsaṭṭhānā virato methunasmā,<br>
Taṃ ve naraṃ samaṇamāhu loke”.</p>
<p><a class='sc' id='4'></a><a class='ms' id='p_22J_1937'></a><a class='msdiv' id='msdiv27'></a>“Pariggahaṃ lobhadhammañca sabbaṃ,<br>
Yo ve pariññāya pariccajeti;<br>
Dantaṃ ṭhitattaṃ amamaṃ nirāsaṃ,<br>
Taṃ ve naraṃ samaṇamāhu loke”.</p>
<p><a class='sc' id='5'></a><a class='ms' id='p_22J_1938'></a><a class='msdiv' id='msdiv28'></a>“Pucchāma <span class='var' id='note1124' title='... manomapañña (s2, s3, mr)'>kattāramanomapaññaṃ</span>,<br>
Kathāsu no viggaho atthi jāto;<br>
Chindajja kaṅkhaṃ vicikicchitāni,<br>
<span class='var' id='note1125' title='tayajja (bj)'>Tadajja</span> kaṅkhaṃ vitaremu sabbe”.</p>
<p><a class='sc' id='6'></a><a class='ms' id='p_22J_1939'></a><a class='msdiv' id='msdiv29'></a>“Ye paṇḍitā atthadasā bhavanti,<br>
Bhāsanti te yoniso tattha kāle;<br>
Kathaṃ nu kathānaṃ abhāsitānaṃ,<br>
Atthaṃ nayeyyuṃ kusalā janindā.</p>
<p><a class='sc' id='7'></a><a class='ms' id='p_22J_1940'></a><a class='msdiv' id='msdiv30'></a>Kathaṃ have bhāsati nāgarājā,<br>
Garuḷo pana venateyyo kimāha;<br>
Gandhabbarājā pana kiṃ vadesi,<br>
Kathaṃ pana kurūnaṃ rājaseṭṭho”.</p>
<p><a class='sc' id='8'></a><a class='ms' id='p_22J_1941'></a><a class='msdiv' id='msdiv31'></a>“Khantiṃ have bhāsati nāgarājā,<br>
Appāhāraṃ garuḷo venateyyo;<br>
Gandhabbarājā rativippahānaṃ,<br>
Akiñcanaṃ kurūnaṃ rājaseṭṭho”.</p>
<p><a class='sc' id='9'></a><a class='ms' id='p_22J_1942'></a><a class='msdiv' id='msdiv32'></a>“Sabbāni etāni subhāsitāni,<br>
Na hettha dubbhāsitamatthi kiñci;<br>
Yasmiñca etāni patiṭṭhitāni,<br>
Arāva nābhyā susamohitāni;<br>
Catubbhi dhammehi samaṅgibhūtaṃ,<br>
Taṃ ve naraṃ <span class='var' id='note1126' title='samaṇaṃ āhu (^mi5.3.9#1 [Aggaggasamaṇapañha])'>samaṇamāhu</span> loke”.</p>
<p><a class='sc' id='10'></a><a class='ms' id='p_22J_1943'></a><a class='msdiv' id='msdiv33'></a>“<span class='var' id='note1127' title='tuvaṃ nu (bj, pts1)'>Tuvañhi</span> seṭṭho tvamanuttarosi,<br>
Tvaṃ dhammagū dhammavidū sumedho;<br>
Paññāya pañhaṃ samadhiggahetvā,<br>
Acchecchi dhīro vicikicchitāni;<br>
Acchecchi kaṅkhaṃ vicikicchitāni,<br>
Cundo yathā nāgadantaṃ kharena.</p>
<p><a class='sc' id='11'></a><a class='ms' id='p_22J_1944'></a><a class='msdiv' id='msdiv34'></a>Nīluppalābhaṃ vimalaṃ anagghaṃ,<br>
Vatthaṃ idaṃ dhūmasamānavaṇṇaṃ;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.</p>
<p><a class='sc' id='12'></a><a class='ms' id='p_22J_1945'></a><a class='msdiv' id='msdiv35'></a>Suvaṇṇamālaṃ satapattaphullitaṃ,<br>
Sakesaraṃ ratnasahassamaṇḍitaṃ;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.</p>
<p><a class='sc' id='13'></a><a class='ms' id='p_22J_1946'></a><a class='msdiv' id='msdiv36'></a>Maṇiṃ anagghaṃ ruciraṃ pabhassaraṃ,<br>
<span class='var' id='note1128' title='... vasitaṃ (mr)'>Kaṇṭhāvasattaṃ</span> maṇibhūsitaṃ me;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.</p>
<p><a class='sc' id='14'></a><a class='ms' id='p_22J_1947'></a><a class='msdiv' id='msdiv37'></a>Gavaṃ sahassaṃ usabhañca nāgaṃ,<br>
Ājaññayutte ca rathe dasa ime;<br>
Pañhassa veyyākaraṇena tuṭṭho,<br>
Dadāmi te gāmavarāni soḷasa”.</p>
<p><a class='sc' id='15'></a><a class='ms' id='p_22J_1948'></a><a class='msdiv' id='msdiv38'></a>“Sāriputto tadā nāgo,<br>
supaṇṇo pana kolito;<br>
Gandhabbarājā anuruddho,<br>
rājā ānandapaṇḍito;<br>
Vidhuro bodhisatto ca,<br>
evaṃ dhāretha jātakan”ti.</p>
</blockquote>
<p class='endsutta'><a class='sc' id='16'></a><a class='ms' id='p_22J_1949'></a><span class='var' id='note1129' title='catuposathikajātakaṃ (bj, pts1) | catuposathajātakaṃ (s2, s3)'>Catuposathiyajātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

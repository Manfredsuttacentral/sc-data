<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja497' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>497. Mātaṅgajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.380'></a><a class='ms' id='p_22J_2853'></a><a class='msdiv' id='msdiv1'></a>“Kuto nu āgacchasi <span class='var' id='note1786' title='rummavāsī (bj) | rummavāsi (pts1)'>dummavāsī</span>,<br>
Otallako paṃsupisācakova;<br>
Saṅkāracoḷaṃ <span class='var' id='note1787' title='paṭimucca (bj, pts1)'>paṭimuñca</span> kaṇṭhe,<br>
Ko re tuvaṃ <span class='var' id='note1788' title='hohisi (bj, pts1)'>hosi</span> adakkhiṇeyyo”.</p>
<p><a class='sc' id='2'></a><a class='ms' id='p_22J_2854'></a><a class='msdiv' id='msdiv2'></a>“Annaṃ <span class='var' id='note1789' title='tava idaṃ (bj, pts1) | tavayidaṃ (s2, s3)'>tavedaṃ</span> pakataṃ yasassi,<br>
Taṃ khajjare bhuñjare piyyare ca;<br>
Jānāsi maṃ tvaṃ paradattūpajīviṃ,<br>
Uttiṭṭhapiṇḍaṃ labhataṃ sapāko”.</p>
<p><a class='sc' id='3'></a><a class='ms' id='p_22J_2855'></a><a class='msdiv' id='msdiv3'></a>“Annaṃ <span class='var' id='note1790' title='mama idaṃ (bj, pts1) | mamayidaṃ (s2, s3)'>mamedaṃ</span> pakataṃ brāhmaṇānaṃ,<br>
Attatthāya saddahato <span class='var' id='note1791' title='mamayidaṃ (bj, s2, s3) | mama idaṃ (pts1)'>mamedaṃ</span>;<br>
Apehi etto kimidhaṭṭhitosi,<br>
Na mādisā tuyhaṃ dadanti jamma”.</p>
<p><a class='sc' id='4'></a><a class='pts' id='pts4.381'></a><a class='ms' id='p_22J_2856'></a><a class='msdiv' id='msdiv4'></a>“Thale ca ninne ca vapanti bījaṃ,<br>
Anūpakhette <span class='var' id='note1792' title='... māsasānā (bj) | māsiṃsamānā (s2, s3) | māsasāna (pts1)'>phalamāsamānā</span>;<br>
Etāya saddhāya dadāhi dānaṃ,<br>
Appeva ārādhaye dakkhiṇeyye”.</p>
<p><a class='sc' id='5'></a><a class='ms' id='p_22J_2857'></a><a class='msdiv' id='msdiv5'></a>“Khettāni mayhaṃ viditāni loke,<br>
Yesāhaṃ bījāni patiṭṭhapemi;<br>
Ye brāhmaṇā jātimantūpapannā,<br>
Tānīdha khettāni supesalāni”.</p>
<p><a class='sc' id='6'></a><a class='ms' id='p_22J_2858'></a><a class='msdiv' id='msdiv6'></a>“Jātimado ca atimānitā ca,<br>
Lobho ca doso ca mado ca moho;<br>
Ete <span class='var' id='note1793' title='yesu vasanti (bj, pts1)'>aguṇā yesu ca santi</span> sabbe,<br>
Tānīdha khettāni apesalāni.</p>
<p><a class='sc' id='7'></a><a class='pts' id='pts4.382'></a><a class='ms' id='p_22J_2859'></a><a class='msdiv' id='msdiv7'></a>Jātimado ca atimānitā ca,<br>
Lobho ca doso ca mado ca moho;<br>
Ete aguṇā yesu na santi sabbe,<br>
Tānīdha khettāni supesalāni”.</p>
<p><a class='sc' id='8'></a><a class='ms' id='p_22J_2860'></a><a class='msdiv' id='msdiv8'></a>“<span class='var' id='note1794' title='kvattha gatā (s2, s3) | kattheva bhaṭṭhā (pts1)'>Kvettha gatā</span> upajotiyo ca,<br>
Upajjhāyo ca atha vā <span class='var' id='note1795' title='bhaṇḍakucchi (bj, s2, s3, pts1)'>gaṇḍakucchi</span>;<br>
Imassa daṇḍañca vadhañca datvā,<br>
Gale gahetvā <span class='var' id='note1796' title='galayātha (s2, s3, mr)'>khalayātha</span> jammaṃ”.</p>
<p><a class='sc' id='9'></a><a class='ms' id='p_22J_2861'></a><a class='msdiv' id='msdiv9'></a>“Giriṃ nakhena khaṇasi,<br>
ayo <span class='var' id='note1797' title='dantena (bj, pts1)'>dantehi</span> khādasi;<br>
Jātavedaṃ padahasi,<br>
yo isiṃ paribhāsasi”.</p>
<p><a class='sc' id='10'></a><a class='ms' id='p_22J_2862'></a><a class='msdiv' id='msdiv10'></a>“Idaṃ vatvāna mātaṅgo,<br>
isi saccaparakkamo;<br>
Antalikkhasmiṃ <span class='var' id='note1798' title='pakkami (mr)'>pakkāmi</span>,<br>
brāhmaṇānaṃ udikkhataṃ”.</p>
<p><a class='sc' id='11'></a><a class='ms' id='p_22J_2863'></a><a class='msdiv' id='msdiv11'></a>“<span class='var' id='note1799' title='aveṭhitaṃ (bj) | āveṭhitaṃ (pts1)'>Āvellitaṃ</span> piṭṭhito uttamaṅgaṃ,<br>
<span class='var' id='note1800' title='bāhaṃ (bj, pts1)'>Bāhuṃ</span> pasāreti <span class='var' id='note1801' title='akampaneyyaṃ (mr)'>akammaneyyaṃ</span>;<br>
Setāni akkhīni yathā matassa,<br>
Ko me imaṃ puttamakāsi evaṃ”.</p>
<p><a class='sc' id='12'></a><a class='pts' id='pts4.384'></a><a class='ms' id='p_22J_2864'></a><a class='msdiv' id='msdiv12'></a>“Idhāgamā samaṇo dummavāsī,<br>
Otallako paṃsupisācakova;<br>
Saṅkāracoḷaṃ paṭimuñca kaṇṭhe,<br>
So te imaṃ puttamakāsi evaṃ”.</p>
<p><a class='sc' id='13'></a><a class='ms' id='p_22J_2865'></a><a class='msdiv' id='msdiv13'></a>“Katamaṃ disaṃ agamā bhūripañño,<br>
Akkhātha me māṇavā etamatthaṃ;<br>
Gantvāna taṃ paṭikaremu accayaṃ,<br>
Appeva naṃ putta labhemu jīvitaṃ”.</p>
<p><a class='sc' id='14'></a><a class='ms' id='p_22J_2866'></a><a class='msdiv' id='msdiv14'></a>“Vehāyasaṃ agamā bhūripañño,<br>
Pathaddhuno pannaraseva cando;<br>
Api cāpi so purimadisaṃ agacchi,<br>
Saccappaṭiñño isi sādhurūpo”.</p>
<p><a class='sc' id='15'></a><a class='pts' id='pts4.385'></a><a class='ms' id='p_22J_2867'></a><a class='msdiv' id='msdiv15'></a>“Āvellitaṃ piṭṭhito uttamaṅgaṃ,<br>
Bāhuṃ pasāreti akammaneyyaṃ;<br>
Setāni akkhīni yathā matassa,<br>
Ko me imaṃ puttamakāsi evaṃ”.</p>
<p><a class='sc' id='16'></a><a class='ms' id='p_22J_2868'></a><a class='msdiv' id='msdiv16'></a>“Yakkhā have santi mahānubhāvā,<br>
Anvāgatā isayo sādhurūpā;<br>
Te duṭṭhacittaṃ kupitaṃ viditvā,<br>
Yakkhā hi te puttamakaṃsu evaṃ”.</p>
<p><a class='sc' id='17'></a><a class='ms' id='p_22J_2869'></a><a class='msdiv' id='msdiv17'></a>“Yakkhā ca me puttamakaṃsu evaṃ,<br>
Tvaññeva me mā <span class='var' id='note1802' title='kuddha (mr)'>kuddho</span> brahmacāri;<br>
<span class='var' id='note1803' title='tuyheva (mr)'>Tumheva</span> pāde saraṇaṃ gatāsmi,<br>
Anvāgatā puttasokena bhikkhu”.</p>
<p><a class='sc' id='18'></a><a class='ms' id='p_22J_2870'></a><a class='msdiv' id='msdiv18'></a>“Tadeva hi etarahi ca mayhaṃ,<br>
Manopadoso na <span class='var' id='note1804' title='mama natthi (pts1)'>mamatthi</span> koci;<br>
Putto ca te vedamadena matto,<br>
Atthaṃ na jānāti adhicca vede”.</p>
<p><a class='sc' id='19'></a><a class='ms' id='p_22J_2871'></a><a class='msdiv' id='msdiv19'></a>“Addhā have bhikkhu muhuttakena,<br>
Sammuyhateva purisassa saññā;<br>
<span class='var' id='note1805' title='etāparādhaṃ (mr)'>Ekāparādhaṃ</span> khama bhūripañña,<br>
Na paṇḍitā kodhabalā bhavanti”.</p>
<p><a class='sc' id='20'></a><a class='pts' id='pts4.386'></a><a class='ms' id='p_22J_2872'></a><a class='msdiv' id='msdiv20'></a>“Idañca mayhaṃ uttiṭṭhapiṇḍaṃ,<br>
<span class='var' id='note1806' title='taṃ (bj)'>Tava</span> maṇḍabyo bhuñjatu appapañño;<br>
Yakkhā <span class='var' id='note1807' title='te puttaṃ (s2, s3)'>ca te naṃ</span> na viheṭhayeyyuṃ,<br>
Putto ca te <span class='var' id='note1808' title='hohiti (bj, pts1)'>hessati</span> so arogo”.</p>
<p><a class='sc' id='21'></a><a class='pts' id='pts4.387'></a><a class='ms' id='p_22J_2873'></a><a class='msdiv' id='msdiv21'></a>“Maṇḍabya bālosi parittapañño,<br>
Yo puññakhettānamakovidosi;<br>
Mahakkasāvesu dadāsi dānaṃ,<br>
Kiliṭṭhakammesu asaññatesu.</p>
<p><a class='sc' id='22'></a><a class='ms' id='p_22J_2874'></a><a class='msdiv' id='msdiv22'></a>Jaṭā ca kesā ajinā nivatthā,<br>
Jarūdapānaṃva mukhaṃ parūḷhaṃ;<br>
Pajaṃ imaṃ passatha <span class='var' id='note1809' title='rummarūpiṃ (bj, pts1)'>dummarūpaṃ</span>,<br>
Na jaṭājinaṃ tāyati appapaññaṃ.</p>
<p><a class='sc' id='23'></a><a class='ms' id='p_22J_2875'></a><a class='msdiv' id='msdiv23'></a>Yesaṃ rāgo ca doso ca,<br>
avijjā ca virājitā;<br>
Khīṇāsavā arahanto,<br>
tesu dinnaṃ mahapphalan”ti.</p>
</blockquote>
<p class='endsutta'><a class='sc' id='24'></a><a class='ms' id='p_22J_2876'></a>Mātaṅgajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

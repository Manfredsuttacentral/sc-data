<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja484' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>484. Sālikedārajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.278'></a><a class='ms' id='p_22J_2548'></a><a class='msdiv' id='msdiv1'></a>“Sampannaṃ sālikedāraṃ,<br>
suvā bhuñjanti kosiya;<br>
Paṭivedemi te brahme,<br>
na <span class='var' id='note1567' title='naṃ (bj, pts1) | te (s2, s3) | taṃ (Ma-aka)'>ne</span> vāretumussahe.</p>
<p><a class='sc' id='2'></a><a class='ms' id='p_22J_2549'></a><a class='msdiv' id='msdiv2'></a>Eko ca tattha sakuṇo,<br>
yo <span class='var' id='note1568' title='so tesaṃ (bj, pts1)'>nesaṃ</span> sabbasundaro;<br>
Bhutvā sāliṃ yathākāmaṃ,<br>
tuṇḍenādāya gacchati”.</p>
<p><a class='sc' id='3'></a><a class='ms' id='p_22J_2550'></a><a class='msdiv' id='msdiv3'></a>“<span class='var' id='note1569' title='ujjhantu (s2, s3, mr)'>Oḍḍentu</span> vāḷapāsāni,<br>
yathā bajjhetha so dijo;<br>
Jīvañca naṃ gahetvāna,<br>
<span class='var' id='note1570' title='ānayetha (bj, pts1)'>ānayehi</span> mamantike”.</p>
<p><a class='sc' id='4'></a><a class='pts' id='pts4.279'></a><a class='ms' id='p_22J_2551'></a><a class='msdiv' id='msdiv4'></a>“Ete <span class='var' id='note1571' title='bhutvā ca pītvā ca (pts1)'>bhutvā pivitvā ca</span>,<br>
pakkamanti vihaṅgamā;<br>
Eko baddhosmi pāsena,<br>
kiṃ pāpaṃ pakataṃ mayā”.</p>
<p><a class='sc' id='5'></a><a class='ms' id='p_22J_2552'></a><a class='msdiv' id='msdiv5'></a>“Udaraṃ nūna aññesaṃ,<br>
suva accodaraṃ tava;<br>
Bhutvā sāliṃ yathākāmaṃ,<br>
tuṇḍenādāya gacchasi.</p>
<p><a class='sc' id='6'></a><a class='ms' id='p_22J_2553'></a><a class='msdiv' id='msdiv6'></a>Koṭṭhaṃ nu tattha pūresi,<br>
suva veraṃ nu te mayā;<br>
Puṭṭho me samma akkhāhi,<br>
kuhiṃ sāliṃ <span class='var' id='note1572' title='nidhīyasi (bj, pts1) | nidheyyasi (s2, s3)'>nidāhasi</span>”.</p>
<p><a class='sc' id='7'></a><a class='ms' id='p_22J_2554'></a><a class='msdiv' id='msdiv7'></a>“Na me veraṃ tayā saddhiṃ,<br>
koṭṭho mayhaṃ na vijjati;<br>
Iṇaṃ muñcāmiṇaṃ dammi,<br>
sampatto koṭasimbaliṃ;<br>
Nidhimpi tattha nidahāmi,<br>
evaṃ jānāhi kosiya”.</p>
<p><a class='sc' id='8'></a><a class='ms' id='p_22J_2555'></a><a class='msdiv' id='msdiv8'></a>“Kīdisaṃ te iṇadānaṃ,<br>
iṇamokkho ca kīdiso;<br>
Nidhinidhānamakkhāhi,<br>
atha pāsā pamokkhasi”.</p>
<p><a class='sc' id='9'></a><a class='ms' id='p_22J_2556'></a><a class='msdiv' id='msdiv9'></a>“Ajātapakkhā taruṇā,<br>
puttakā mayha kosiya;<br>
Te maṃ bhatā bharissanti,<br>
tasmā tesaṃ iṇaṃ dade.</p>
<p><a class='sc' id='10'></a><a class='ms' id='p_22J_2557'></a><a class='msdiv' id='msdiv10'></a>Mātā pitā ca me vuddhā,<br>
jiṇṇakā gatayobbanā;<br>
Tesaṃ tuṇḍena hātūna,<br>
muñce <span class='var' id='note1573' title='pubbe kataṃ (bj)'>pubbakataṃ</span> iṇaṃ.</p>
<p><a class='sc' id='11'></a><a class='ms' id='p_22J_2558'></a><a class='msdiv' id='msdiv11'></a>Aññepi tattha sakuṇā,<br>
khīṇapakkhā sudubbalā;<br>
Tesaṃ puññatthiko dammi,<br>
taṃ nidhiṃ āhu paṇḍitā.</p>
<p><a class='sc' id='12'></a><a class='ms' id='p_22J_2559'></a><a class='msdiv' id='msdiv12'></a><span class='var' id='note1574' title='edisaṃ (bj, pts1)'>Īdisaṃ</span> me iṇadānaṃ,<br>
iṇamokkho ca īdiso;<br>
<span class='var' id='note1575' title='nidhiṃ nidhānaṃ akkhātaṃ (bj, pts1)'>Nidhinidhānamakkhāmi</span>,<br>
evaṃ jānāhi kosiya”.</p>
<p><a class='sc' id='13'></a><a class='ms' id='p_22J_2560'></a><a class='msdiv' id='msdiv13'></a>“Bhaddako vatayaṃ pakkhī,<br>
dijo paramadhammiko;<br>
Ekaccesu manussesu,<br>
ayaṃ dhammo na vijjati.</p>
<p><a class='sc' id='14'></a><a class='pts' id='pts4.281'></a><a class='ms' id='p_22J_2561'></a><a class='msdiv' id='msdiv14'></a>Bhuñja sāliṃ yathākāmaṃ,<br>
saha sabbehi ñātibhi;<br>
Punāpi suva passemu,<br>
piyaṃ me tava dassanaṃ”.</p>
<p><a class='sc' id='15'></a><a class='ms' id='p_22J_2562'></a><a class='msdiv' id='msdiv15'></a>“Bhuttañca pītañca <span class='var' id='note1576' title='tavassabyamhi (mr)'>tavassamamhi</span>,<br>
<span class='var' id='note1577' title='rattiñca (s2, s3, c1)'>Ratī ca</span> no kosiya te sakāse;<br>
Nikkhittadaṇḍesu dadāhi dānaṃ,<br>
Jiṇṇe ca mātāpitaro bharassu”.</p>
<p><a class='sc' id='16'></a><a class='ms' id='p_22J_2563'></a><a class='msdiv' id='msdiv16'></a>“Lakkhī vata me udapādi ajja,<br>
Yo <span class='var' id='note1578' title='yohaṃ adassaṃ paramaṃ (s2, s3, mr)'>addasāsiṃ pavaraṃ</span> dijānaṃ;<br>
Suvassa sutvāna subhāsitāni,<br>
Kāhāmi puññāni anappakāni”.</p>
<p><a class='sc' id='17'></a><a class='pts' id='pts4.282'></a><a class='ms' id='p_22J_2564'></a><a class='msdiv' id='msdiv17'></a>So kosiyo attamano udaggo,<br>
Annañca <span class='var' id='note1579' title='pānañcabhisaṃkaritvā (pts1) | annañca pānaṃ abhisaṃharitvā (mr)'>pānañcabhisaṅkharitvā</span>;<br>
Annena pānena pasannacitto,<br>
Santappayi samaṇabrāhmaṇe cāti.</p>
</blockquote>
<p class='endsutta'><a class='sc' id='18'></a><a class='ms' id='p_22J_2565'></a><span class='var' id='note1580' title='kedārajātakaṃ (mr)'>Sālikedārajātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

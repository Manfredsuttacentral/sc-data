<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja496' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>496. Bhikkhāparamparajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.371'></a><a class='ms' id='p_22J_2829'></a><a class='msdiv' id='msdiv270'></a>“Sukhumālarūpaṃ <span class='var' id='note1767' title='disvāna (bj, pts1)'>disvā</span>,<br>
raṭṭhā vivanamāgataṃ;<br>
Kūṭāgāravarūpetaṃ,<br>
<span class='var' id='note1768' title='... mupocitaṃ (s2, s3, pts1, mr)'>mahāsayanamupāsitaṃ</span>.</p>
<p><a class='sc' id='2'></a><a class='ms' id='p_22J_2830'></a><a class='msdiv' id='msdiv271'></a>Tassa te pemakenāhaṃ,<br>
adāsiṃ <span class='var' id='note1769' title='baddhamodanaṃ (bj, pts1)'>vaḍḍhamodanaṃ</span>;<br>
Sālīnaṃ vicitaṃ bhattaṃ,<br>
suciṃ maṃsūpasecanaṃ.</p>
<p><a class='sc' id='3'></a><a class='ms' id='p_22J_2831'></a><a class='msdiv' id='msdiv272'></a>Taṃ tvaṃ bhattaṃ paṭiggayha,<br>
brāhmaṇassa <span class='var' id='note1770' title='apāpayi (bj) | adāpayi (s2, s3, pts1)'>adāsayi</span>;<br>
<span class='var' id='note1771' title='attanā (pts1 aṭṭhakathāyaṃ. pāṭhantaraṃ)'>Attānaṃ</span> anasitvāna,<br>
koyaṃ dhammo namatthu te”.</p>
<p><a class='sc' id='4'></a><a class='ms' id='p_22J_2832'></a><a class='msdiv' id='msdiv273'></a>“Ācariyo brāhmaṇo mayhaṃ,<br>
kiccākiccesu <span class='var' id='note1772' title='vāvaṭo (mr)'>byāvaṭo</span>;<br>
Garu ca <span class='var' id='note1773' title='āmantaṇīyo (pts1)'>āmantanīyo</span> ca,<br>
dātumarahāmi bhojanaṃ”.</p>
<p><a class='sc' id='5'></a><a class='ms' id='p_22J_2833'></a><a class='msdiv' id='msdiv274'></a>“Brāhmaṇaṃ dāni pucchāmi,<br>
gotamaṃ rājapūjitaṃ;<br>
Rājā te bhattaṃ pādāsi,<br>
suciṃ maṃsūpasecanaṃ.</p>
<p><a class='sc' id='6'></a><a class='ms' id='p_22J_2834'></a><a class='msdiv' id='msdiv275'></a>Taṃ tvaṃ bhattaṃ paṭiggayha,<br>
isissa bhojanaṃ adā;<br>
Akhettaññūsi dānassa,<br>
koyaṃ dhammo namatthu te”.</p>
<p><a class='sc' id='7'></a><a class='ms' id='p_22J_2835'></a><a class='msdiv' id='msdiv276'></a>“Bharāmi <span class='var' id='note1774' title='putte dāre (bj, pts1)'>puttadāre</span> ca,<br>
gharesu <span class='var' id='note1775' title='gathito (bj, pts1)'>gadhito</span> ahaṃ;<br>
Bhuñje mānusake kāme,<br>
anusāsāmi rājino.</p>
<p><a class='sc' id='8'></a><a class='ms' id='p_22J_2836'></a><a class='msdiv' id='msdiv277'></a><span class='var' id='note1776' title='āraññakassa (bj, pts1)'>Āraññikassa</span> isino,<br>
cirarattaṃ tapassino;<br>
Vuḍḍhassa bhāvitattassa,<br>
dātumarahāmi bhojanaṃ”.</p>
<p><a class='sc' id='9'></a><a class='ms' id='p_22J_2837'></a><a class='msdiv' id='msdiv278'></a>“Isiñca dāni pucchāmi,<br>
kisaṃ dhamanisanthataṃ;<br>
Parūḷhakacchanakhalomaṃ,<br>
paṅkadantaṃ rajassiraṃ.</p>
<p><a class='sc' id='10'></a><a class='ms' id='p_22J_2838'></a><a class='msdiv' id='msdiv279'></a>Eko araññe <span class='var' id='note1777' title='vihāsi (mr)'>viharasi</span>,<br>
nāvakaṅkhasi jīvitaṃ;<br>
Bhikkhu kena tayā seyyo,<br>
yassa tvaṃ bhojanaṃ adā”.</p>
<p><a class='sc' id='11'></a><a class='ms' id='p_22J_2839'></a><a class='msdiv' id='msdiv280'></a>“<span class='var' id='note1778' title='khaṇamālukalambāni (s2, s3, mr)'>Khaṇantālukalambāni</span>,<br>
<span class='var' id='note1779' title='biḷālitakkaḷāni ca (bj, pts1)'>bilālitakkalāni ca</span>;<br>
Dhunaṃ sāmākanīvāraṃ,<br>
<span class='var' id='note1780' title='saṃhāriyaṃ pahāriyaṃ (s2, s3) | saṃsāriyaṃ pasāriyaṃ (mr)'>saṃghāriyaṃ pasāriyaṃ</span>.</p>
<p><a class='sc' id='12'></a><a class='ms' id='p_22J_2840'></a><a class='msdiv' id='msdiv281'></a>Sākaṃ bhisaṃ madhuṃ maṃsaṃ,<br>
Badarāmalakāni ca;<br>
Tāni <span class='var' id='note1781' title='āhatva (bj, s2, s3) | ābhatva (pts1)'>āharitvā</span> bhuñjāmi,<br>
Atthi me so pariggaho.</p>
<p><a class='sc' id='13'></a><a class='pts' id='pts4.372'></a><a class='ms' id='p_22J_2841'></a><a class='msdiv' id='msdiv282'></a>Pacanto apacantassa,<br>
amamassa <span class='var' id='note1782' title='akiñcano (bj, mr)'>sakiñcano</span>;<br>
Anādānassa sādāno,<br>
dātumarahāmi bhojanaṃ”.</p>
<p><a class='sc' id='14'></a><a class='ms' id='p_22J_2842'></a><a class='msdiv' id='msdiv283'></a>“Bhikkhuñca dāni pucchāmi,<br>
tuṇhīmāsīna subbataṃ;<br>
Isi te bhattaṃ pādāsi,<br>
suciṃ maṃsūpasecanaṃ.</p>
<p><a class='sc' id='15'></a><a class='ms' id='p_22J_2843'></a><a class='msdiv' id='msdiv284'></a>Taṃ tvaṃ bhattaṃ paṭiggayha,<br>
tuṇhī bhuñjasi ekako;<br>
Nāññaṃ <span class='var' id='note1783' title='kiñci (mr)'>kañci</span> nimantesi,<br>
koyaṃ dhammo namatthu te”.</p>
<p><a class='sc' id='16'></a><a class='ms' id='p_22J_2844'></a><a class='msdiv' id='msdiv285'></a>“Na pacāmi na pācemi,<br>
na chindāmi na chedaye;<br>
Taṃ maṃ akiñcanaṃ ñatvā,<br>
sabbapāpehi ārataṃ.</p>
<p><a class='sc' id='17'></a><a class='ms' id='p_22J_2845'></a><a class='msdiv' id='msdiv286'></a>Vāmena bhikkhamādāya,<br>
dakkhiṇena kamaṇḍaluṃ;<br>
Isi me bhattaṃ pādāsi,<br>
suciṃ maṃsūpasecanaṃ.</p>
<p><a class='sc' id='18'></a><a class='ms' id='p_22J_2846'></a><a class='msdiv' id='msdiv287'></a>Ete hi dātumarahanti,<br>
samamā sapariggahā;<br>
Paccanīkamahaṃ maññe,<br>
yo dātāraṃ nimantaye”.</p>
<p><a class='sc' id='19'></a><a class='pts' id='pts4.373'></a><a class='ms' id='p_22J_2847'></a><a class='msdiv' id='msdiv288'></a>“Atthāya vata me ajja,<br>
idhāgacchi rathesabho;<br>
<span class='var' id='note1784' title='ito pubbe na pajānāmi (bj) | ito pubbe na jānāmi (pts1)'>Sohaṃ ajja pajānāmi</span>,<br>
yattha dinnaṃ mahapphalaṃ.</p>
<p><a class='sc' id='20'></a><a class='ms' id='p_22J_2848'></a><a class='msdiv' id='msdiv289'></a>Raṭṭhesu giddhā rājāno,<br>
Kiccākiccesu brāhmaṇā;<br>
Isī mūlaphale giddhā,<br>
Vippamuttā ca bhikkhavo”ti. (2219)</p>
</blockquote>
<p class='endsutta'><a class='sc' id='21'></a><a class='ms' id='p_22J_2849'></a>Bhikkhāparamparajātakaṃ terasamaṃ.</p>
<p class='endsection'><a class='sc' id='22'></a><a class='ms' id='p_22J_2850'></a>Pakiṇṇakanipātaṃ niṭṭhitaṃ.</p>
<p class='uddana-intro'><a class='sc' id='23'></a><a class='ms' id='p_22J_2851'></a>Tassuddānaṃ</p>
<blockquote class='uddanagatha'>
<p><a class='sc' id='24'></a><a class='ms' id='p_22J_2852'></a>Suva kinnara mukka kharājinaso,<br>
Bhisajāta mahesi kapotavaro;<br>
Atha mora satacchaka vāṇijako,<br>
Atha rāja sabrāhmaṇa bhikkhaparanti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

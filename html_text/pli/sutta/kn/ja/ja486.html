<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja486' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>486. Mahāukkusajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.291'></a><a class='ms' id='p_22J_2593'></a><a class='msdiv' id='msdiv44'></a>“Ukkā <span class='var' id='note1606' title='milācā (bj, s2, s3, pts1)'>cilācā</span> bandhanti <span class='var' id='note1607' title='dīpe (mr)'>dīpe</span>,<br>
Pajā mamaṃ khādituṃ patthayanti;<br>
Mittaṃ sahāyañca vadehi senaka,<br>
Ācikkha ñātibyasanaṃ dijānaṃ”.</p>
<p><a class='sc' id='2'></a><a class='ms' id='p_22J_2594'></a><a class='msdiv' id='msdiv45'></a>“Dijo dijānaṃ pavarosi <span class='var' id='note1608' title='pakkhi (bj, pts1) | pakkhi ca (s2, s3)'>pakkhima</span>,<br>
Ukkusarāja saraṇaṃ taṃ <span class='var' id='note1609' title='upemi (bj, s2, s3, pts1)'>upema</span>;<br>
Pajā mamaṃ khādituṃ patthayanti,<br>
Luddā <span class='var' id='note1610' title='milācā (bj, s2, s3, pts1)'>cilācā</span> bhava me sukhāya”.</p>
<p><a class='sc' id='3'></a><a class='ms' id='p_22J_2595'></a><a class='msdiv' id='msdiv46'></a>“Mittaṃ sahāyañca karonti paṇḍitā,<br>
Kāle akāle <span class='var' id='note1611' title='... māsayānā (pts1)'>sukhamesamānā</span>;<br>
Karomi te senaka etamatthaṃ,<br>
Ariyo hi ariyassa karoti kiccaṃ”.</p>
<p><a class='sc' id='4'></a><a class='pts' id='pts4.292'></a><a class='ms' id='p_22J_2596'></a><a class='msdiv' id='msdiv47'></a>“Yaṃ hoti kiccaṃ anukampakena,<br>
Ariyassa ariyena kataṃ <span class='var' id='note1612' title='tavayidaṃ (bj, pts1) | tayidaṃ (s2, s3)'>tayīdaṃ</span>;<br>
Attānurakkhī bhava mā <span class='var' id='note1613' title='aḍayha (bj, pts1) | aḍayhi (s2, s3)'>adayhi</span>,<br>
Lacchāma putte tayi jīvamāne”.</p>
<p><a class='sc' id='5'></a><a class='ms' id='p_22J_2597'></a><a class='msdiv' id='msdiv48'></a>“<span class='var' id='note1614' title='tameva (s2, s3, mr)'>Taveva</span> rakkhāvaraṇaṃ karonto,<br>
Sarīrabhedāpi na santasāmi;<br>
Karonti <span class='var' id='note1615' title='hete (s2, s3, pts1, mr)'>heke</span> sakhīnaṃ sakhāro,<br>
Pāṇaṃ <span class='var' id='note1616' title='cajanti (bj, pts1)'>cajantā</span> <span class='var' id='note1617' title='satānesa (pts1)'>satamesa</span> dhammo”.</p>
<p><a class='sc' id='6'></a><a class='pts' id='pts4.293'></a><a class='ms' id='p_22J_2598'></a><a class='msdiv' id='msdiv49'></a>“Sudukkaraṃ <span class='var' id='note1618' title='... makā (bj, pts1)'>kammamakāsi</span>,<br>
aṇḍajāyaṃ vihaṅgamo;<br>
Atthāya kuraro putte,<br>
aḍḍharatte anāgate”.</p>
<p><a class='sc' id='7'></a><a class='ms' id='p_22J_2599'></a><a class='msdiv' id='msdiv50'></a>“Cutāpi <span class='var' id='note1619' title='eke (bj, pts1)'>heke</span> khalitā sakammunā,<br>
Mittānukampāya patiṭṭhahanti;<br>
Puttā mamaṭṭā gatimāgatosmi,<br>
Atthaṃ <span class='var' id='note1620' title='caretha (bj, s2, s3, pts1)'>caretho</span> mama <span class='var' id='note1621' title='vārichanna (bj, pts1)'>vāricara</span>”.</p>
<p><a class='sc' id='8'></a><a class='ms' id='p_22J_2600'></a><a class='msdiv' id='msdiv51'></a>“Dhanena dhaññena ca attanā ca,<br>
Mittaṃ sahāyañca karonti paṇḍitā;<br>
Karomi te senaka etamatthaṃ,<br>
Ariyo hi ariyassa karoti kiccaṃ”.</p>
<p><a class='sc' id='9'></a><a class='pts' id='pts4.294'></a><a class='ms' id='p_22J_2601'></a><a class='msdiv' id='msdiv52'></a>“Appossukko tāta tuvaṃ nisīda,<br>
Putto pitu carati atthacariyaṃ;<br>
Ahaṃ carissāmi tavetamatthaṃ,<br>
Senassa putte paritāyamāno”.</p>
<p><a class='sc' id='10'></a><a class='ms' id='p_22J_2602'></a><a class='msdiv' id='msdiv53'></a>“Addhā hi tāta satamesa dhammo,<br>
Putto <span class='var' id='note1622' title='pitu yañcaretha (bj, pts1) | pitu care (s2, s3) | pitunaṃ care (mr)'>pitu yaṃ care</span> atthacariyaṃ;<br>
Appeva maṃ disvāna pavaḍḍhakāyaṃ,<br>
Senassa puttā na viheṭhayeyyuṃ”.</p>
<p><a class='sc' id='11'></a><a class='pts' id='pts4.295'></a><a class='ms' id='p_22J_2603'></a><a class='msdiv' id='msdiv54'></a>“Pasū manussā <span class='var' id='note1623' title='migaviriyaseṭṭha (bj) | mīgaviriyaseṭtha (pts1)'>migavīraseṭṭha</span>,<br>
<span class='var' id='note1624' title='bhayadditā (bj, pts1)'>Bhayaṭṭitā</span> seṭṭhamupabbajanti;<br>
Puttā mamaṭṭā gatimāgatosmi,<br>
Tvaṃ nosi rājā bhava me sukhāya”.</p>
<p><a class='sc' id='12'></a><a class='ms' id='p_22J_2604'></a><a class='msdiv' id='msdiv55'></a>“Karomi te senaka etamatthaṃ,<br>
Āyāmi te taṃ disataṃ vadhāya;<br>
Kathañhi viññū pahu sampajāno,<br>
Na vāyame attajanassa guttiyā”.</p>
<p><a class='sc' id='13'></a><a class='pts' id='pts4.296'></a><a class='ms' id='p_22J_2605'></a><a class='msdiv' id='msdiv56'></a>“Mittañca kayirātha <span class='var' id='note1625' title='suhaddayañca (bj) | sakhāgharañca (pts1)'>suhadayañca</span>,<br>
Ayirañca kayirātha sukhāgamāya;<br>
<span class='var' id='note1626' title='... kojova (bj, s2, s3, pts1)'>Nivatthakocova</span> sarebhihantvā,<br>
Modāma puttehi samaṅgibhūtā.</p>
<p><a class='sc' id='14'></a><a class='ms' id='p_22J_2606'></a><a class='msdiv' id='msdiv57'></a>Sakamittassa kammena,<br>
sahāyassāpalāyino;<br>
Kūjantamupakūjanti,<br>
lomasā hadayaṅgamaṃ.</p>
<p><a class='sc' id='15'></a><a class='ms' id='p_22J_2607'></a><a class='msdiv' id='msdiv58'></a>Mittaṃ sahāyaṃ adhigamma paṇḍito,<br>
So bhuñjatī putta pasuṃ dhanaṃ vā;<br>
Ahañca puttā ca patī ca mayhaṃ,<br>
Mittānukampāya samaṅgibhūtā.</p>
<p><a class='sc' id='16'></a><a class='ms' id='p_22J_2608'></a><a class='msdiv' id='msdiv59'></a>Rājavatā sūravatā ca attho,<br>
Sampannasakhissa bhavanti hete;<br>
So mittavā yasavā uggatatto,<br>
<span class='var' id='note1627' title='asmiñca loke (bj, s2, s3, pts1)'>Asmiṃdhaloke</span> modati kāmakāmī.</p>
<p><a class='sc' id='17'></a><a class='ms' id='p_22J_2609'></a><a class='msdiv' id='msdiv60'></a>Karaṇīyāni mittāni,<br>
daliddenāpi senaka;<br>
Passa mittānukampāya,<br>
samaggamhā <span class='var' id='note1628' title='sañātakā (?)'>sañātake</span>.</p>
<p><a class='sc' id='18'></a><a class='ms' id='p_22J_2610'></a><a class='msdiv' id='msdiv61'></a>Sūrena balavantena,<br>
yo <span class='var' id='note1629' title='mettiṃ (bj, pts1) | mittaṃ (s2, s3)'>mitte</span> kurute dijo;<br>
Evaṃ so sukhito hoti,<br>
yathāhaṃ tvañca senakāti”.</p>
</blockquote>
<p class='endsutta'><a class='sc' id='19'></a><a class='ms' id='p_22J_2611'></a>Mahāukkusajātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja511' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>511. Kiṃchandajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.3'></a><a class='ms' id='p_22J_3256'></a><a class='msdiv' id='msdiv1'></a>“Kiṃchando kimadhippāyo,<br>
eko sammasi ghammani;<br>
Kiṃ patthayāno kiṃ esaṃ,<br>
kena atthena brāhmaṇa”.</p>
<p><a class='sc' id='2'></a><a class='pts' id='pts5.4'></a><a class='ms' id='p_22J_3257'></a><a class='msdiv' id='msdiv2'></a>“Yathā mahā vāridharo,<br>
kumbho <span class='var' id='note2054' title='suparināhavā (bj) | supariṇāmavā (pts1, mr)'>supariṇāhavā</span>;<br>
Tathūpamaṃ ambapakkaṃ,<br>
vaṇṇagandharasuttamaṃ.</p>
<p><a class='sc' id='3'></a><a class='ms' id='p_22J_3258'></a><a class='msdiv' id='msdiv3'></a>Taṃ vuyhamānaṃ sotena,<br>
disvānāmalamajjhime;<br>
Pāṇīhi naṃ gahetvāna,<br>
agyāyatanamāhariṃ.</p>
<p><a class='sc' id='4'></a><a class='ms' id='p_22J_3259'></a><a class='msdiv' id='msdiv4'></a>Tato kadalipattesu,<br>
nikkhipitvā sayaṃ ahaṃ;<br>
Satthena naṃ vikappetvā,<br>
khuppipāsaṃ ahāsi me.</p>
<p><a class='sc' id='5'></a><a class='ms' id='p_22J_3260'></a><a class='msdiv' id='msdiv5'></a>Sohaṃ apetadaratho,<br>
<span class='var' id='note2055' title='byantibhūto (bj, mr) | vyantibhūto (pts1)'>Byantībhūto</span> dukhakkhamo;<br>
Assādaṃ nādhigacchāmi,<br>
Phalesvaññesu <span class='var' id='note2056' title='kesupi (si)'>kesuci</span>.</p>
<p><a class='sc' id='6'></a><a class='ms' id='p_22J_3261'></a><a class='msdiv' id='msdiv6'></a>Sosetvā nūna maraṇaṃ,<br>
taṃ mamaṃ āvahissati;<br>
Ambaṃ yassa phalaṃ sādu,<br>
madhuraggaṃ manoramaṃ;<br>
Yamuddhariṃ vuyhamānaṃ,<br>
udadhismā mahaṇṇave.</p>
<p><a class='sc' id='7'></a><a class='ms' id='p_22J_3262'></a><a class='msdiv' id='msdiv7'></a>Akkhātaṃ te mayā sabbaṃ,<br>
yasmā upavasāmahaṃ;<br>
Rammaṃ pati nisinnosmi,<br>
puthulomāyutā puthu.</p>
<p><a class='sc' id='8'></a><a class='ms' id='p_22J_3263'></a><a class='msdiv' id='msdiv8'></a>Tvañca kho <span class='var' id='note2057' title='me (bj) | mama (?)'>meva</span> akkhāhi,<br>
attānamapalāyini;<br>
Kā vā tvamasi kalyāṇi,<br>
kissa vā tvaṃ sumajjhime.</p>
<p><a class='sc' id='9'></a><a class='ms' id='p_22J_3264'></a><a class='msdiv' id='msdiv9'></a><span class='var' id='note2058' title='rupapaṭṭaplamaṭṭhīva (s2, s3) | rūpapaṭṭapamaṭṭhīva (mr)'>Ruppapaṭṭapalimaṭṭhīva</span>,<br>
byagghīva girisānujā;<br>
Yā santi nāriyo devesu,<br>
devānaṃ paricārikā.</p>
<p><a class='sc' id='10'></a><a class='ms' id='p_22J_3265'></a><a class='msdiv' id='msdiv10'></a>Yā ca manussalokasmiṃ,<br>
Rūpenānvāgatitthiyo;<br>
Rūpena te sadisī natthi,<br>
Devesu <span class='var' id='note2059' title='devagandhabbamānuse (s2, s3)'>gandhabbamanussaloke</span>;<br>
Puṭṭhāsi me cārupubbaṅgi,<br>
Brūhi nāmañca bandhave”.</p>
<p><a class='sc' id='11'></a><a class='pts' id='pts5.5'></a><a class='ms' id='p_22J_3266'></a><a class='msdiv' id='msdiv11'></a>“Yaṃ tvaṃ pati nisinnosi,<br>
rammaṃ brāhmaṇa kosikiṃ;<br>
Sāhaṃ bhusālayāvutthā,<br>
varavārivahoghasā.</p>
<p><a class='sc' id='12'></a><a class='ms' id='p_22J_3267'></a><a class='msdiv' id='msdiv12'></a>Nānādumagaṇākiṇṇā,<br>
bahukā girikandarā;<br>
Mameva pamukhā honti,<br>
abhisandanti pāvuse.</p>
<p><a class='sc' id='13'></a><a class='pts' id='pts5.6'></a><a class='ms' id='p_22J_3268'></a><a class='msdiv' id='msdiv13'></a>Atho bahū vanatodā,<br>
nīlavārivahindharā;<br>
Bahukā nāgavittodā,<br>
abhisandanti vārinā.</p>
<p><a class='sc' id='14'></a><a class='ms' id='p_22J_3269'></a><a class='msdiv' id='msdiv14'></a>Tā ambajambulabujā,<br>
nīpā <span class='var' id='note2060' title='tālamudumbarā (s2, s3, mr)'>tālā cudumbarā</span>;<br>
Bahūni phalajātāni,<br>
āvahanti abhiṇhaso.</p>
<p><a class='sc' id='15'></a><a class='ms' id='p_22J_3270'></a><a class='msdiv' id='msdiv15'></a>Yaṃ kiñci ubhato tīre,<br>
phalaṃ patati ambuni;<br>
Asaṃsayaṃ taṃ sotassa,<br>
phalaṃ hoti vasānugaṃ.</p>
<p><a class='sc' id='16'></a><a class='ms' id='p_22J_3271'></a><a class='msdiv' id='msdiv16'></a>Etadaññāya medhāvi,<br>
puthupañña suṇohi me;<br>
Mā rocaya mabhisaṅgaṃ,<br>
paṭisedha janādhipa.</p>
<p><a class='sc' id='17'></a><a class='ms' id='p_22J_3272'></a><a class='msdiv' id='msdiv17'></a>Na vāhaṃ <span class='var' id='note2061' title='vaddhavaṃ (bj, pts1)'>vaḍḍhavaṃ</span> maññe,<br>
Yaṃ tvaṃ raṭṭhābhivaḍḍhana;<br>
Āceyyamāno rājisi,<br>
Maraṇaṃ abhikaṅkhasi.</p>
<p><a class='sc' id='18'></a><a class='ms' id='p_22J_3273'></a><a class='msdiv' id='msdiv18'></a>Tassa jānanti pitaro,<br>
gandhabbā ca sadevakā;<br>
Ye cāpi isayo loke,<br>
saññatattā tapassino;<br>
<span class='var' id='note2062' title='āsaṃsayante (bj, pts1)'>Asaṃsayaṃ tepi</span> jānanti,<br>
<span class='var' id='note2063' title='vaddhabhūtā (bj, pts1)'>paṭṭhabhūtā</span> yasassino”.</p>
<p><a class='sc' id='19'></a><a class='pts' id='pts5.7'></a><a class='ms' id='p_22J_3274'></a><a class='msdiv' id='msdiv19'></a>“Evaṃ viditvā vidū sabbadhammaṃ,<br>
Viddhaṃsanaṃ cavanaṃ jīvitassa;<br>
Na cīyatī tassa narassa pāpaṃ,<br>
Sace na ceteti vadhāya tassa.</p>
<p><a class='sc' id='20'></a><a class='ms' id='p_22J_3275'></a><a class='msdiv' id='msdiv20'></a>Isipūgasamaññāte,<br>
evaṃ lokyā viditā <span class='var' id='note2064' title='pati (s2, s3, mr)'>sati</span>;<br>
Anariyaparisambhāse,<br>
pāpakammaṃ <span class='var' id='note2065' title='jigiṃsasi (bj, s2, s3, pts1)'>jigīsasi</span>.</p>
<p><a class='sc' id='21'></a><a class='ms' id='p_22J_3276'></a><a class='msdiv' id='msdiv21'></a>Sace ahaṃ marissāmi,<br>
tīre te puthusussoṇi;<br>
Asaṃsayaṃ taṃ asiloko,<br>
mayi pete āgamissati.</p>
<p><a class='sc' id='22'></a><a class='ms' id='p_22J_3277'></a><a class='msdiv' id='msdiv22'></a>Tasmā hi pāpakaṃ kammaṃ,<br>
<span class='var' id='note2066' title='rakkhassu ca (s2, s3)'>rakkhasseva</span> sumajjhime;<br>
Mā taṃ sabbo jano pacchā,<br>
<span class='var' id='note2067' title='pakatthāsi (bj, pts1) | pakvakkhāsi (s2, s3)'>pakuṭṭhāyi</span> mayi mate”.</p>
<p><a class='sc' id='23'></a><a class='pts' id='pts5.8'></a><a class='ms' id='p_22J_3278'></a><a class='msdiv' id='msdiv23'></a>“Aññātametaṃ avisayhasāhi,<br>
Attānamambañca dadāmi te taṃ;<br>
So duccaje kāmaguṇe pahāya,<br>
Santiñca dhammañca adhiṭṭhitosi.</p>
<p><a class='sc' id='24'></a><a class='ms' id='p_22J_3279'></a><a class='msdiv' id='msdiv24'></a>Yo hitvā pubbasaññogaṃ,<br>
pacchā saṃyojane ṭhito;<br>
Adhammañceva carati,<br>
pāpañcassa pavaḍḍhati.</p>
<p><a class='sc' id='25'></a><a class='ms' id='p_22J_3280'></a><a class='msdiv' id='msdiv25'></a>Ehi taṃ pāpayissāmi,<br>
kāmaṃ appossuko bhava;<br>
Upānayāmi sītasmiṃ,<br>
viharāhi anussuko.</p>
<p><a class='sc' id='26'></a><a class='ms' id='p_22J_3281'></a><a class='msdiv' id='msdiv26'></a>Taṃ puppharasamattebhi,<br>
vakkaṅgehi arindama;<br>
Koñcā mayūrā diviyā,<br>
kolaṭṭhimadhusāḷikā;<br>
Kūjitā haṃsapūgehi,<br>
kokilettha pabodhare.</p>
<p><a class='sc' id='27'></a><a class='ms' id='p_22J_3282'></a><a class='msdiv' id='msdiv27'></a>Ambettha <span class='var' id='note2068' title='vippasūnaggā (bj, s2, s3, pts1) | vippaonaggā (mr)'>vippasākhaggā</span>,<br>
palālakhalasannibhā;<br>
<span class='var' id='note2069' title='kosumbhasalalā (bj) | kosumbasalaḷā (s2, s3) | kosumbhasalaḷā (pts1)'>Kosambasaḷalā</span> nīpā,<br>
pakkatālavilambino”.</p>
<p><a class='sc' id='28'></a><a class='pts' id='pts5.9'></a><a class='ms' id='p_22J_3283'></a><a class='msdiv' id='msdiv28'></a>“Mālī tiriṭī kāyūrī,<br>
aṅgadī <span class='var' id='note2070' title='candanassado (bj)'>candanussado</span>;<br>
Rattiṃ tvaṃ paricāresi,<br>
divā vedesi vedanaṃ.</p>
<p><a class='sc' id='29'></a><a class='ms' id='p_22J_3284'></a><a class='msdiv' id='msdiv29'></a>Soḷasitthisahassāni,<br>
yā temā paricārikā;<br>
Evaṃ mahānubhāvosi,<br>
abbhuto lomahaṃsano.</p>
<p><a class='sc' id='30'></a><a class='ms' id='p_22J_3285'></a><a class='msdiv' id='msdiv30'></a>Kiṃ kammamakarī pubbe,<br>
pāpaṃ attadukhāvahaṃ;<br>
Yaṃ karitvā manussesu,<br>
piṭṭhimaṃsāni khādasi”.</p>
<p><a class='sc' id='31'></a><a class='pts' id='pts5.10'></a><a class='ms' id='p_22J_3286'></a><a class='msdiv' id='msdiv31'></a>“Ajjhenāni paṭiggayha,<br>
kāmesu <span class='var' id='note2071' title='gathito (bj, pts1) | giddhito (s2, s3, mr) | giddhiko (Ma-aka)'>gadhito</span> ahaṃ;<br>
Acariṃ dīghamaddhānaṃ,<br>
paresaṃ ahitāyahaṃ.</p>
<p><a class='sc' id='32'></a><a class='ms' id='p_22J_3287'></a><a class='msdiv' id='msdiv32'></a>Yo piṭṭhimaṃsiko hoti,<br>
evaṃ ukkacca khādati;<br>
Yathāhaṃ ajja khādāmi,<br>
piṭṭhimaṃsāni attano”ti.</p>
</blockquote>
<p class='endsutta'><a class='sc' id='33'></a><a class='ms' id='p_22J_3288'></a>Kiṃchandajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

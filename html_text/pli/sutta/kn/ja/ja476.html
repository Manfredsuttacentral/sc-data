<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja476' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>476. Javanahaṃsajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.214'></a><a class='ms' id='p_22J_2412'></a><a class='msdiv' id='msdiv27'></a>“Idheva haṃsa nipata,<br>
piyaṃ me tava dassanaṃ;<br>
Issarosi anuppatto,<br>
yamidhatthi pavedaya”.</p>
<p><a class='sc' id='2'></a><a class='ms' id='p_22J_2413'></a><a class='msdiv' id='msdiv28'></a>“Savanena ekassa piyā bhavanti,<br>
Disvā panekassa <span class='var' id='note1449' title='vineti (s2, s3) | viheti (pts1) | vigeti (Ma-aka)'>viyeti</span> chando;<br>
Disvā ca sutvā ca piyā bhavanti,<br>
Kaccinnu me <span class='var' id='note1450' title='piyyasi (bj, pts1) | piyasi (s2, s3)'>pīyasi</span> dassanena.</p>
<p><a class='sc' id='3'></a><a class='ms' id='p_22J_2414'></a><a class='msdiv' id='msdiv29'></a>Savanena piyo mesi,<br>
bhiyyo cāgamma dassanaṃ;<br>
<span class='var' id='note1451' title='evaṃ piyadassano samāno (bj, s2, s3, pts1)'>Evaṃ piyadassano me</span>,<br>
vasa haṃsa <span class='var' id='note1452' title='mama santike (bj, s2, s3, pts1)'>mamantike</span>”.</p>
<p><a class='sc' id='4'></a><a class='ms' id='p_22J_2415'></a><a class='msdiv' id='msdiv30'></a>“Vaseyyāma tavāgāre,<br>
niccaṃ sakkatapūjitā;<br>
Matto ca ekadā <span class='var' id='note1453' title='vajjā (bj, pts1) | majjaṃ (s2, s3)'>vajje</span>,<br>
‘haṃsarājaṃ pacantu me’”.</p>
<p><a class='sc' id='5'></a><a class='pts' id='pts4.217'></a><a class='ms' id='p_22J_2416'></a><a class='msdiv' id='msdiv31'></a>“Dhiratthu taṃ majjapānaṃ,<br>
yaṃ me piyataraṃ tayā;<br>
Na cāpi majjaṃ <span class='var' id='note1454' title='pāyāmi (bj, pts1) | pivissāmi (s2, s3)'>pissāmi</span>,<br>
yāva me vacchasī ghare”.</p>
<p><a class='sc' id='6'></a><a class='ms' id='p_22J_2417'></a><a class='msdiv' id='msdiv32'></a>“Suvijānaṃ siṅgālānaṃ,<br>
<span class='var' id='note1455' title='sakuntānañca (bj, pts1)'>sakuṇānañca</span> vassitaṃ;<br>
Manussavassitaṃ rāja,<br>
dubbijānataraṃ tato.</p>
<p><a class='sc' id='7'></a><a class='ms' id='p_22J_2418'></a><a class='msdiv' id='msdiv33'></a>Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso.</p>
<p><a class='sc' id='8'></a><a class='ms' id='p_22J_2419'></a><a class='msdiv' id='msdiv34'></a>Yasmiṃ mano nivisati,<br>
avidūre sahāpi so;<br>
Santikepi hi so dūre,<br>
<span class='var' id='note1456' title='yasmā vivasate (bj, s2, s3, pts1)'>yasmiṃ nāvisate</span> mano.</p>
<p><a class='sc' id='9'></a><a class='ms' id='p_22J_2420'></a><a class='msdiv' id='msdiv35'></a>Antopi so hoti pasannacitto,<br>
Pāraṃ samuddassa pasannacitto;<br>
Antopi so hoti paduṭṭhacitto,<br>
Pāraṃ samuddassa paduṭṭhacitto.</p>
<p><a class='sc' id='10'></a><a class='ms' id='p_22J_2421'></a><a class='msdiv' id='msdiv36'></a>Saṃvasantā vivasanti,<br>
ye disā te rathesabha;<br>
Ārā santo saṃvasanti,<br>
manasā raṭṭhavaḍḍhana.</p>
<p><a class='sc' id='11'></a><a class='ms' id='p_22J_2422'></a><a class='msdiv' id='msdiv37'></a>Aticiraṃ nivāsena,<br>
piyo bhavati appiyo;<br>
Āmanta kho taṃ <span class='var' id='note1457' title='gacchāmi (s2, s3)'>gacchāma</span>,<br>
purā te <span class='var' id='note1458' title='homi appiyo (s2, s3)'>homa appiyā</span>”.</p>
<p><a class='sc' id='12'></a><a class='pts' id='pts4.218'></a><a class='ms' id='p_22J_2423'></a><a class='msdiv' id='msdiv38'></a>“Evañce yācamānānaṃ,<br>
Añjaliṃ nāvabujjhasi;<br>
Paricārakānaṃ <span class='var' id='note1459' title='santānaṃ (bj, s2, s3) | sattānaṃ (pts1)'>sataṃ</span>,<br>
Vacanaṃ na karosi no;<br>
Evaṃ taṃ abhiyācāma,<br>
Puna kayirāsi pariyāyaṃ”.</p>
<p><a class='sc' id='13'></a><a class='ms' id='p_22J_2424'></a><a class='msdiv' id='msdiv39'></a>“Evañce no viharataṃ,<br>
antarāyo na hessati;<br>
<span class='var' id='note1460' title='vāpi (s2, s3, pts1, mr)'>Tuyhañcāpi</span> mahārāja,<br>
<span class='var' id='note1461' title='vā (bahūsu)'>mayhañca</span> raṭṭhavaḍḍhana;<br>
Appeva nāma <span class='var' id='note1462' title='passema (bj, s2, s3, pts1)'>passemu</span>,<br>
ahorattānamaccaye”ti.</p>
</blockquote>
<p class='endsutta'><a class='sc' id='14'></a><a class='ms' id='p_22J_2425'></a>Javanahaṃsajātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

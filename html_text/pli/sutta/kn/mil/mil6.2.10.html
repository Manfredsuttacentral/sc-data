<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil6.2.10' lang='pli'>
<header>
<ul>
<li class='division'>Milindapañha</li>
<li>Anumānapañha</li>
<li>Nippapañcavagga</li>
</ul>
<h1>10. Kaṭhinatapanapañha</h1>
</header>
<p><a class='sc' id='1'></a><a class='ms' id='p_28Mi_1204'></a><a class='msdiv' id='msdiv189'></a>“Bhante nāgasena, kissa hemante sūriyo kaṭhinaṃ tapati, no tathā gimhe”ti? “Gimhe, mahārāja, anupahataṃ hoti rajojallaṃ, vātakkhubhitā reṇū gaganānugatā honti, ākāsepi abbhā subahalā honti, mahāvāto ca adhimattaṃ vāyati, te sabbe nānākulā samāyutā sūriyaraṃsiyo pidahanti, tena gimhe sūriyo mandaṃ tapati.</p>
<p><a class='sc' id='2'></a><a class='ms' id='p_28Mi_1205'></a>Hemante pana, mahārāja, heṭṭhā pathavī nibbutā hoti, upari mahāmegho upaṭṭhito hoti, upasantaṃ hoti rajojallaṃ, reṇu ca santasantaṃ gagane carati, vigatavalāhako ca hoti ākāso, vāto ca mandamandaṃ vāyati, etesaṃ uparatiyā <span class='var' id='note450' title='visadā (bj, pts1) | visuddho suriyo (maku)'>visuddhā</span> honti sūriyaraṃsiyo, upaghātavimuttassa sūriyassa tāpo ativiya tapati. Idamettha, mahārāja, kāraṇaṃ, yena kāraṇena sūriyo hemante kaṭhinaṃ tapati, no tathā gimhe”ti. “Sabbītimutto, bhante, sūriyo kaṭhinaṃ tapati, meghādisahagato kaṭhinaṃ na tapatī”ti.</p>
<p class='endsutta'><a class='sc' id='3'></a><a class='ms' id='p_28Mi_1206'></a><span class='var' id='note451' title='suriyatapanapañho (bj) | suriyatappapañho (maku)'>Kaṭhinatapanapañho</span> dasamo.</p>
<p class='endsection'><a class='sc' id='4'></a><a class='ms' id='p_28Mi_1207'></a>Nippapañcavaggo dutiyo.</p>
<p class='endsutta'><a class='sc' id='5'></a><a class='ms' id='p_28Mi_1208'></a>Imasmiṃ vagge dasa pañhā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

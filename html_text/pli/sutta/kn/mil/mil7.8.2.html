<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.8.2' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Kumbhavagga</li>
</ul>
<h1>2. Kāḷāyasaṅgapañha</h1>
</header>
<p><a class='sc' id='1'></a><a class='pts' id='pts415'></a><a class='ms' id='p_28Mi_1989'></a><a class='msdiv' id='msdiv286'></a>“Bhante nāgasena, ‘<span class='var' id='note688' title='kāḷahaṃsassa (mr)'>kāḷāyasassa</span> dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, kāḷāyaso <span class='var' id='note689' title='suthito (pts1, mr)'>supīto</span> <span class='var' id='note690' title='vahati (bj, maku, pts1, mr)'>vamati</span>; evameva kho, mahārāja, yogino yogāvacarassa <span class='var' id='note691' title='yoniso manasikāre (bj, maku, pts1, mr)'>mānasaṃ yoniso manasikārena</span> apītaṃ vamati. Idaṃ, mahārāja, kāḷāyasassa paṭhamaṃ aṅgaṃ gahetabbaṃ.</p>
<p><a class='sc' id='2'></a><a class='ms' id='p_28Mi_1990'></a>Puna caparaṃ, mahārāja, kāḷāyaso sakiṃ pītaṃ udakaṃ na vamati; evameva kho, mahārāja, yoginā yogāvacarena yo sakiṃ uppanno pasādo, na puna so vamitabbo ‘uḷāro so bhagavā sammāsambuddho, svākkhāto dhammo, suppaṭipanno saṃgho’ti. ‘Rūpaṃ aniccaṃ, vedanā aniccā, saññā aniccā, saṅkhārā aniccā, viññāṇaṃ aniccan’ti yaṃ sakiṃ uppannaṃ ñāṇaṃ, na puna taṃ vamitabbaṃ. Idaṃ, mahārāja, kāḷāyasassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—</p>
<blockquote class='gatha'>
<p><a class='sc' id='3'></a><a class='ms' id='p_28Mi_1991'></a>‘Dassanamhi <span class='var' id='note692' title='parisodhite (mr)'>parisodhito</span> naro,<br>
Ariyadhamme niyato visesagū;<br>
Nappavedhati anekabhāgaso,<br>
Sabbaso ca mukhabhāvameva so’”ti.</p>
</blockquote>
<p class='endsutta'><a class='sc' id='4'></a><a class='ms' id='p_28Mi_1992'></a>Kāḷāyasaṅgapañho dutiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

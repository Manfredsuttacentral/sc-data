<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.5.6' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Upacikāvagga</li>
</ul>
<h1>6. Jarasiṅgālaṅgapañha</h1>
</header>
<p><a class='sc' id='1'></a><a class='pts' id='pts395'></a><a class='ms' id='p_28Mi_1852'></a><a class='msdiv' id='msdiv260'></a>“Bhante nāgasena, ‘<span class='var' id='note642' title='jarasigālassa (bj, pts1)'>jarasiṅgālassa</span> dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, jarasiṅgālo bhojanaṃ paṭilabhitvā ajigucchamāno yāvadatthaṃ āharayati; evameva kho, mahārāja, yoginā yogāvacarena bhojanaṃ paṭilabhitvā ajigucchamānena sarīrayāpanamattameva paribhuñjitabbaṃ. Idaṃ, mahārāja, jarasiṅgālassa paṭhamaṃ aṅgaṃ gahetabbaṃ. Bhāsitampetaṃ, mahārāja, therena mahākassapena—</p>
<blockquote class='gatha'>
<p><a class='sc' id='2'></a><a class='ms' id='p_28Mi_1853'></a>‘Senāsanamhā oruyha,<br>
gāmaṃ piṇḍāya pāvisiṃ;<br>
Bhuñjantaṃ purisaṃ kuṭṭhiṃ,<br>
sakkacca naṃ upaṭṭhahiṃ.</p>
<p><a class='sc' id='3'></a><a class='ms' id='p_28Mi_1854'></a>So me pakkena hatthena,<br>
ālopaṃ upanāmayi;<br>
Ālopaṃ pakkhipantassa,<br>
aṅgulipettha chijjatha.</p>
<p><a class='sc' id='4'></a><a class='ms' id='p_28Mi_1855'></a>Kuṭṭamūlañca nissāya,<br>
ālopaṃ taṃ abhuñjisaṃ;<br>
Bhuñjamāne vā bhutte vā,<br>
jegucchaṃ me na vijjatī’ti.</p>
</blockquote>
<p><a class='sc' id='5'></a><a class='ms' id='p_28Mi_1856'></a>Puna caparaṃ, mahārāja, jarasiṅgālo bhojanaṃ paṭilabhitvā na vicināti lūkhaṃ vā paṇītaṃ vāti; evameva kho, mahārāja, yoginā yogāvacarena bhojanaṃ paṭilabhitvā na vicinitabbaṃ ‘lūkhaṃ vā paṇītaṃ vā sampannaṃ vā asampannaṃ vā’ti, yathāladdhena santussitabbaṃ. Idaṃ, mahārāja, jarasiṅgālassa dutiyaṃ aṅgaṃ gahetabbaṃ. Bhāsitampetaṃ, mahārāja, therena upasenena vaṅgantaputtena—</p>
<blockquote class='gatha'>
<p><a class='sc' id='6'></a><a class='ms' id='p_28Mi_1857'></a>‘<span class='var' id='note644' title='lūkhenapi vā (^thag10.6#4 [Vaṅgantaputtaupasenattheragāthā])'>Lūkhenapi ca</span> santusse,<br>
nāññaṃ patthe rasaṃ bahuṃ;<br>
Rasesu anugiddhassa,<br>
jhāne na <span class='var' id='note645' title='ramatī (bj, maku, pts1)'>ramate</span> mano;<br>
Itarītarena <span class='var' id='note646' title='santuṭṭhe (bj, pts1) | santuṭṭhī (maku)'>santuṭṭho</span>,<br>
sāmaññaṃ paripūratī’”ti.</p>
</blockquote>
<p class='endsutta'><a class='sc' id='7'></a><a class='ms' id='p_28Mi_1858'></a><span class='var' id='note647' title='jarasigālaṅgapañho (bj)'>Jarasiṅgālaṅgapañho</span> chaṭṭho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

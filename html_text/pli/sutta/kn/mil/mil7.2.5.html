<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.2.5' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Gadrabhavagga</li>
</ul>
<h1>5. Dīpikaṅgapañha</h1>
</header>
<p><a class='sc' id='1'></a><a class='ms' id='p_28Mi_1676'></a><a class='msdiv' id='msdiv229'></a>“Bhante nāgasena, ‘dīpikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā mige gaṇhāti; evameva kho, mahārāja, yoginā yogāvacarena vivekaṃ sevitabbaṃ araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ appanigghosaṃ vijanavātaṃ manussarāhaseyyakaṃ paṭisallānasāruppaṃ; vivekaṃ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṃ pāpuṇāti. Idaṃ, mahārāja, dīpikassa paṭhamaṃ aṅgaṃ gahetabbaṃ. Bhāsitampetaṃ, mahārāja, therehi dhammasaṅgāhakehi—</p>
<blockquote class='gatha'>
<p><a class='sc' id='2'></a><a class='ms' id='p_28Mi_1677'></a>‘Yathāpi dīpiko nāma,<br>
nilīyitvā <span class='var' id='note576' title='gaṇhatī (bj, maku, pts1)'>gaṇhate</span> mige;<br>
Tathevāyaṃ buddhaputto,<br>
yuttayogo vipassako;<br>
Araññaṃ pavisitvāna,<br>
gaṇhāti phalamuttaman’ti.</p>
</blockquote>
<p><a class='sc' id='3'></a><a class='pts' id='pts370'></a><a class='ms' id='p_28Mi_1678'></a>Puna caparaṃ, mahārāja, dīpiko yaṃ kiñci pasuṃ vadhitvā vāmena passena patitaṃ na bhakkheti; evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā <span class='var' id='note577' title='muggasuppatāya (bj, pts1)'>muggasupyatāya</span> vā <span class='var' id='note578' title='paribhaṭṭakatāya (bj, pts1) | pāribhaṭyakatāya (maku)'>pāribhaṭyatāya</span> vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā <span class='var' id='note579' title='nagavijjāya (mr)'>aṅgavijjāya</span> vā aññataraññatarena vā buddhappaṭikuṭṭhena micchājīvena nipphāditaṃ bhojanaṃ <span class='var' id='note580' title='paribhuñjitabbaṃ (bj, pts1)'>na bhuñjitabbaṃ</span> vāmena passena patitaṃ pasuṃ viya dīpiko. Idaṃ, mahārāja, dīpikassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—</p>
<blockquote class='gatha'>
<p><a class='sc' id='4'></a><a class='ms' id='p_28Mi_1679'></a>‘Vacīviññattivipphārā,<br>
uppannaṃ madhupāyasaṃ;<br>
Sace bhutto bhaveyyāhaṃ,<br>
sājīvo garahito mama.</p>
<p><a class='sc' id='5'></a><a class='ms' id='p_28Mi_1680'></a>Yadipi me antaguṇaṃ,<br>
nikkhamitvā bahī care;<br>
Neva bhindeyyamājīvaṃ,<br>
cajamānopi jīvitan’”ti.</p>
</blockquote>
<p class='endsutta'><a class='sc' id='6'></a><a class='ms' id='p_28Mi_1681'></a>Dīpikaṅgapañho pañcamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

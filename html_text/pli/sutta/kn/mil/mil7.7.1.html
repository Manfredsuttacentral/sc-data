<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.7.1' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Makkaṭakavagga</li>
</ul>
<h1>1. Panthamakkaṭakaṅgapañha</h1>
</header>
<p><a class='sc' id='1'></a><a class='ms' id='p_28Mi_1935'></a><a class='msdiv' id='msdiv275'></a>“Bhante nāgasena, ‘panthamakkaṭakassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, panthamakkaṭako panthe makkaṭajālavitānaṃ katvā yadi tattha jālake laggati kimi vā makkhikā vā paṭaṅgo vā, taṃ gahetvā bhakkhayati; evameva kho, mahārāja, yoginā yogāvacarena chasu dvāresu satipaṭṭhānajālavitānaṃ katvā yadi tattha kilesamakkhikā bajjhanti, tattheva ghātetabbā. Idaṃ, mahārāja, panthamakkaṭakassa ekaṃ aṅgaṃ gahetabbaṃ. Bhāsitampetaṃ, mahārāja, therena anuruddhena—</p>
<blockquote class='gatha'>
<p><a class='sc' id='2'></a><a class='ms' id='p_28Mi_1936'></a>‘Cittaṃ niyame chasu dvāresu,<br>
Satipaṭṭhānavaruttame;<br>
Kilesā tattha laggā ce,<br>
Hantabbā te vipassinā’”ti.</p>
</blockquote>
<p class='endsutta'><a class='sc' id='3'></a><a class='ms' id='p_28Mi_1937'></a><span class='var' id='note674' title='makkaṭakaṅgapañho (bj)'>Panthamakkaṭakaṅgapañho</span> paṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.2.4' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Gadrabhavagga</li>
</ul>
<h1>4. Dīpiniyaṅgapañha</h1>
</header>
<p><a class='sc' id='1'></a><a class='pts' id='pts369'></a><a class='ms' id='p_28Mi_1673'></a><a class='msdiv' id='msdiv228'></a>“Bhante nāgasena, ‘dīpiniyā ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, dīpinī sakiṃyeva gabbhaṃ gaṇhāti, na punappunaṃ purisaṃ upeti? Evameva kho, mahārāja, yoginā yogāvacarena āyatiṃ paṭisandhiṃ uppattiṃ gabbhaseyyaṃ cutiṃ bhedaṃ khayaṃ vināsaṃ saṃsārabhayaṃ duggatiṃ visamaṃ sampīḷitaṃ disvā ‘punabbhave nappaṭisandahissāmī’ti yoniso manasikāro karaṇīyo. Idaṃ, mahārāja, dīpiniyā ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte dhaniyagopālakasutte—</p>
<blockquote class='gatha'>
<p><a class='sc' id='2'></a><a class='ms' id='p_28Mi_1674'></a>‘Usabhoriva chetva bandhanāni,<br>
Nāgo pūtilataṃva dālayitvā;<br>
Nāhaṃ punupessaṃ gabbhaseyyaṃ,<br>
Atha ce patthayasī pavassa devā’”ti.</p>
</blockquote>
<p class='endsutta'><a class='sc' id='3'></a><a class='ms' id='p_28Mi_1675'></a>Dīpiniyaṅgapañho catuttho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

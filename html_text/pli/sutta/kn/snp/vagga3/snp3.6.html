<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.6' lang='pli'>
<header>
<ul>
<li class='division'>Sutta Nipāta&#160;3.6</li>
</ul>
<h1>Sabhiyasutta</h1>
</header>
<p><a class='sc' id='1'></a><a class='ms' id='p_18Sn_597'></a><span class='evam'>Evaṃ me sutaṃ—​</span> ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti: “yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṃ careyyāsī”ti.</p>
<p><a class='sc' id='2'></a><a class='pts' id='pts92'></a><a class='ms' id='p_18Sn_598'></a>Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ–pūraṇo kassapo makkhaligosālo ajito kesakambalo <span class='var' id='note279' title='pakuddho (s1-3, km)'>pakudho</span> kaccāno <span class='var' id='note280' title='sañjayo (bj, s1-3, km, pts1)'>sañcayo</span> <span class='var' id='note281' title='bellaṭṭhiputto (bj) | veḷaṭṭhaputto (s1-3) | belaṭṭhiputto (pts1)'>belaṭṭhaputto</span> <span class='var' id='note282' title='nigaṇṭho nātaputto (bj, pts1)'>nigaṇṭho nāṭaputto</span>, te upasaṅkamitvā te pañhe pucchati. Te sabhiyena paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. Api ca sabhiyaṃyeva paribbājakaṃ paṭipucchanti.</p>
<p><a class='sc' id='3'></a><a class='ms' id='p_18Sn_599'></a>Atha kho sabhiyassa paribbājakassa etadahosi: “ye kho te bhonto samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa,seyyathidaṃ— pūraṇo kassapo … pe … nigaṇṭho nāṭaputto, te mayā pañhe puṭṭhā nasampāyanti, asampāyantā kopañca dosañca appaccayañca pātukaronti; api ca maññevettha paṭipucchanti. Yannūnāhaṃ hīnāyāvattitvā kāme paribhuñjeyyan”ti.</p>
<p><a class='sc' id='4'></a><a class='ms' id='p_18Sn_600'></a>Atha kho sabhiyassa paribbājakassa etadahosi: “ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa; yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</p>
<p><a class='sc' id='5'></a><a class='pts' id='pts93'></a><a class='ms' id='p_18Sn_601'></a>Atha kho sabhiyassa paribbājakassa etadahosi: “<span class='var' id='note283' title='ye kho te (s1-3) | yaṃ kho te (mr)'>yepi kho te</span> bhonto samaṇabrāhmaṇā jiṇṇā vuḍḍhā mahallakā addhagatā vayo anuppattā therā rattaññū cirapabbajitā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ— pūraṇo kassapo … pe … nigaṇṭho nāṭaputto, tepi mayāpañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṃ pana me samaṇo gotamo ime pañhe puṭṭho byākarissati. Samaṇo hi gotamo daharo ceva jātiyā, navo ca pabbajjāyā”ti.</p>
<p><a class='sc' id='6'></a><a class='ms' id='p_18Sn_602'></a>Atha kho sabhiyassa paribbājakassa etadahosi: “<span class='var' id='note284' title='samaṇo kho gotamo (s1-3, mr)'>samaṇo kho</span> daharoti na uññātabbo na paribhotabbo. Daharopi cesa samaṇo gotamo mahiddhiko hoti mahānubhāvo, yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</p>
<p><a class='sc' id='7'></a><a class='ms' id='p_18Sn_603'></a>Atha kho sabhiyo paribbājako yena rājagahaṃ tena cārikaṃ pakkāmi. Anupubbenacārikaṃ caramāno yena rājagahaṃ veḷuvanaṃ kalandakanivāpo, yena bhagavātenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃsāraṇīyaṃ vītisāretvā ekamantaṃ nisīdi. Ekamantaṃ nisinno kho sabhiyoparibbājako bhagavantaṃ gāthāya ajjhabhāsi—</p>
<blockquote class='gatha'>
<p><a class='sc' id='8'></a><a class='vns' id='vns516'></a><a class='vnp' id='vnp510'></a><a class='ms' id='p_18Sn_604'></a>“Kaṅkhī vecikicchī āgamaṃ,<br>
<span class='speaker'>(iti sabhiyo):</span><br>
Pañhe pucchituṃ abhikaṅkhamāno;<br>
Tesantakaro <span class='var' id='note285' title='bhavāhi me (pts1, mr)'>bhavāhi</span> pañhe me puṭṭho,<br>
Anupubbaṃ anudhammaṃ byākarohi me”.</p>
<p><a class='sc' id='9'></a><a class='vns' id='vns517'></a><a class='vnp' id='vnp511'></a><a class='pts' id='pts94'></a><a class='ms' id='p_18Sn_605'></a>“Dūrato āgatosi sabhiya,<a class='brnum' id='br2'></a><br>
<span class='speaker'>(iti bhagavā):</span><br>
Pañhe pucchituṃ abhikaṅkhamāno;<br>
<span class='var' id='note286' title='tesamantakaromi te (pts1, mr)'>Tesantakaro bhavāmi</span> pañhe te puṭṭho,<br>
Anupubbaṃ anudhammaṃ byākaromi te.</p>
<p><a class='sc' id='10'></a><a class='vns' id='vns518'></a><a class='vnp' id='vnp512'></a><a class='ms' id='p_18Sn_606'></a>Puccha maṃ sabhiya pañhaṃ,<a class='brnum' id='br3'></a><br>
Yaṃ kiñci manasicchasi;<br>
Tassa tasseva pañhassa,<br>
Ahaṃ antaṃ karomi te”ti.</p>
</blockquote>
<p><a class='sc' id='11'></a><a class='ms' id='p_18Sn_607'></a>Atha kho sabhiyassa paribbājakassa etadahosi: “acchariyaṃ vata bho, abbhutaṃvata bho. Yaṃ vatāhaṃ aññesu samaṇabrāhmaṇesu okāsakamma mattampi nālatthaṃ taṃme idaṃ samaṇena gotamena okāsakammaṃ katan”ti. Attamano pamudito udaggo pītisomanassajāto bhagavantaṃ pañhaṃ apucchi—</p>
<blockquote class='gatha'>
<p><a class='sc' id='12'></a><a class='vns' id='vns519'></a><a class='vnp' id='vnp513'></a><a class='ms' id='p_18Sn_608'></a>“Kiṃpattinamāhu bhikkhunaṃ,<a class='brnum' id='br4'></a><br>
<span class='speaker'>(iti sabhiyo):</span><br>
Sorataṃ kena kathañca dantamāhu;<br>
Buddhoti kathaṃ pavuccati,<br>
Puṭṭho me bhagavā byākarohi”.</p>
<p><a class='sc' id='13'></a><a class='vns' id='vns520'></a><a class='vnp' id='vnp514'></a><a class='pts' id='pts95'></a><a class='ms' id='p_18Sn_609'></a>“Pajjena katena attanā,<a class='brnum' id='br5'></a><br>
<span class='speaker'>(sabhiyāti bhagavā):</span><br>
Parinibbānagato vitiṇṇakaṅkho;<br>
Vibhavañca bhavañca vippahāya,<br>
Vusitavā khīṇapunabbhavo sa bhikkhu.</p>
<p><a class='sc' id='14'></a><a class='vns' id='vns521'></a><a class='vnp' id='vnp515'></a><a class='ms' id='p_18Sn_610'></a>Sabbattha upekkhako satimā,<a class='brnum' id='br6'></a><br>
Na so hiṃsati kañci sabbaloke;<br>
Tiṇṇo samaṇo anāvilo,<br>
Ussadā yassa na santi sorato so.</p>
<p><a class='sc' id='15'></a><a class='vns' id='vns522'></a><a class='vnp' id='vnp516'></a><a class='ms' id='p_18Sn_611'></a>Yassindriyāni bhāvitāni,<a class='brnum' id='br7'></a><br>
Ajjhattaṃ bahiddhā ca sabbaloke;<br>
Nibbijjha imaṃ parañca lokaṃ,<br>
Kālaṃ kaṅkhati bhāvito sa danto.</p>
<p><a class='sc' id='16'></a><a class='vns' id='vns523'></a><a class='vnp' id='vnp517'></a><a class='ms' id='p_18Sn_612'></a>Kappāni viceyya kevalāni,<a class='brnum' id='br8'></a><br>
Saṃsāraṃ dubhayaṃ cutūpapātaṃ;<br>
Vigatarajamanaṅgaṇaṃ visuddhaṃ,<br>
Pattaṃ jātikhayaṃ tamāhu buddhan”ti.</p>
</blockquote>
<p><a class='sc' id='17'></a><a class='ms' id='p_18Sn_613'></a>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto bhagavantaṃ <span class='var' id='note288' title='uttari (mr)'>uttariṃ</span> pañhaṃapucchi—</p>
<blockquote class='gatha'>
<p><a class='sc' id='18'></a><a class='vns' id='vns524'></a><a class='vnp' id='vnp518'></a><a class='pts' id='pts96'></a><a class='ms' id='p_18Sn_614'></a>“Kiṃpattinamāhu brāhmaṇaṃ,<a class='brnum' id='br9'></a><br>
<span class='speaker'>(iti sabhiyo):</span><br>
Samaṇaṃ kena kathañca nhātakoti;<br>
Nāgoti kathaṃ pavuccati,<br>
Puṭṭho me bhagavā byākarohi”.</p>
<p><a class='sc' id='19'></a><a class='vns' id='vns525'></a><a class='vnp' id='vnp519'></a><a class='ms' id='p_18Sn_615'></a>“Bāhitvā sabbapāpakāni,<a class='brnum' id='br10'></a><br>
<span class='speaker'>(sabhiyāti bhagavā):</span><br>
Vimalo sādhusamāhito ṭhitatto;<br>
Saṃsāramaticca kevalī so,<br>
Asito tādi pavuccate sa brahmā.</p>
<p><a class='sc' id='20'></a><a class='vns' id='vns526'></a><a class='vnp' id='vnp520'></a><a class='ms' id='p_18Sn_616'></a>Samitāvi pahāya puññapāpaṃ,<a class='brnum' id='br11'></a><br>
Virajo ñatvā imaṃ parañca lokaṃ;<br>
Jātimaraṇaṃ upātivatto,<br>
Samaṇo tādi pavuccate tathattā.</p>
<p><a class='sc' id='21'></a><a class='vns' id='vns527'></a><a class='vnp' id='vnp521'></a><a class='ms' id='p_18Sn_617'></a><span class='var' id='note290' title='ninnahāya (si, s1-3)'>Ninhāya</span> sabbapāpakāni,<a class='brnum' id='br12'></a><br>
Ajjhattaṃ bahiddhā ca sabbaloke;<br>
Devamanussesu kappiyesu,<br>
Kappaṃ neti tamāhu nhātakoti.</p>
<p><a class='sc' id='22'></a><a class='vns' id='vns528'></a><a class='vnp' id='vnp522'></a><a class='ms' id='p_18Sn_618'></a>Āguṃ na karoti kiñci loke,<a class='brnum' id='br13'></a><br>
<span class='var' id='note292' title='sabbayoge (mr)'>Sabbasaṃyoge</span> visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā”ti.</p>
</blockquote>
<p><a class='sc' id='23'></a><a class='ms' id='p_18Sn_619'></a>Atha kho sabhiyo paribbājako … pe … bhagavantaṃ uttariṃ pañhaṃ apucchi—</p>
<blockquote class='gatha'>
<p><a class='sc' id='24'></a><a class='vns' id='vns529'></a><a class='vnp' id='vnp523'></a><a class='pts' id='pts97'></a><a class='ms' id='p_18Sn_620'></a>“Kaṃ khettajinaṃ vadanti buddhā,<a class='brnum' id='br14'></a><br>
<span class='speaker'>(iti sabhiyo):</span><br>
Kusalaṃ kena kathañca paṇḍitoti;<br>
Muni nāma kathaṃ pavuccati,<br>
Puṭṭho me bhagavā byākarohi”.</p>
<p><a class='sc' id='25'></a><a class='vns' id='vns530'></a><a class='vnp' id='vnp524'></a><a class='ms' id='p_18Sn_621'></a>“Khettāni viceyya kevalāni,<a class='brnum' id='br15'></a><br>
<span class='speaker'>(sabhiyāti bhagavā):</span><br>
Dibbaṃ mānusakañca brahmakhettaṃ;<br>
Sabbakhettamūlabandhanā pamutto,<br>
Khettajino tādi pavuccate tathattā.</p>
<p><a class='sc' id='26'></a><a class='vns' id='vns531'></a><a class='vnp' id='vnp525'></a><a class='ms' id='p_18Sn_622'></a>Kosāni viceyya kevalāni,<a class='brnum' id='br16'></a><br>
Dibbaṃ mānusakañca brahmakosaṃ;<br>
Sabbakosamūlabandhanā pamutto,<br>
Kusalo tādi pavuccate tathattā.</p>
<p><a class='sc' id='27'></a><a class='vns' id='vns532'></a><a class='vnp' id='vnp526'></a><a class='ms' id='p_18Sn_623'></a>Dubhayāni viceyya paṇḍarāni,<a class='brnum' id='br17'></a><br>
Ajjhattaṃ bahiddhā ca suddhipañño;<br>
Kaṇhaṃ sukkaṃ upātivatto,<br>
Paṇḍito tādi pavuccate tathattā.</p>
<p><a class='sc' id='28'></a><a class='vns' id='vns533'></a><a class='vnp' id='vnp527'></a><a class='ms' id='p_18Sn_624'></a>Asatañca satañca ñatvā dhammaṃ,<a class='brnum' id='br18'></a><br>
Ajjhattaṃ bahiddhā ca sabbaloke;<br>
Devamanussehi pūjanīyo,<br>
Saṅgaṃ jālamaticca so munī”ti.</p>
</blockquote>
<p><a class='sc' id='29'></a><a class='ms' id='p_18Sn_625'></a>Atha kho sabhiyo paribbājako … pe … bhagavantaṃ uttariṃ pañhaṃ apucchi—</p>
<blockquote class='gatha'>
<p><a class='sc' id='30'></a><a class='vns' id='vns534'></a><a class='vnp' id='vnp528'></a><a class='pts' id='pts98'></a><a class='ms' id='p_18Sn_626'></a>“Kiṃpattinamāhu vedaguṃ,<a class='brnum' id='br19'></a><br>
<span class='speaker'>(iti sabhiyo):</span><br>
Anuviditaṃ kena kathañca viriyavāti;<br>
Ājāniyo kinti nāma hoti,<br>
Puṭṭho me bhagavā byākarohi”.</p>
<p><a class='sc' id='31'></a><a class='vns' id='vns535'></a><a class='vnp' id='vnp529'></a><a class='ms' id='p_18Sn_627'></a>“Vedāni viceyya kevalāni,<a class='brnum' id='br20'></a><br>
<span class='speaker'>(sabhiyāti bhagavā):</span><br>
Samaṇānaṃ <span class='var' id='note295' title='yānipatthi (s1-3, pts1)'>yānidhatthi</span> brāhmaṇānaṃ;<br>
Sabbavedanāsu vītarāgo,<br>
Sabbaṃ vedamaticca vedagū so.</p>
<p><a class='sc' id='32'></a><a class='vns' id='vns536'></a><a class='vnp' id='vnp530'></a><a class='ms' id='p_18Sn_628'></a>Anuvicca papañcanāmarūpaṃ,<a class='brnum' id='br21'></a><br>
Ajjhattaṃ bahiddhā ca rogamūlaṃ;<br>
Sabbarogamūlabandhanā pamutto,<br>
Anuvidito tādi pavuccate tathattā.</p>
<p><a class='sc' id='33'></a><a class='vns' id='vns537'></a><a class='vnp' id='vnp531'></a><a class='ms' id='p_18Sn_629'></a>Virato idha sabbapāpakehi,<a class='brnum' id='br22'></a><br>
Nirayadukkhaṃ aticca viriyavāso;<br>
So vīriyavā padhānavā,<br>
Dhīro tādi pavuccate tathattā.</p>
<p><a class='sc' id='34'></a><a class='vns' id='vns538'></a><a class='vnp' id='vnp532'></a><a class='ms' id='p_18Sn_630'></a>Yassassu lunāni bandhanāni,<a class='brnum' id='br23'></a><br>
Ajjhattaṃ bahiddhā ca saṅgamūlaṃ;<br>
Sabbasaṅgamūlabandhanā pamutto,<br>
Ājāniyo tādi pavuccate tathattā”ti.</p>
</blockquote>
<p><a class='sc' id='35'></a><a class='ms' id='p_18Sn_631'></a>Atha kho sabhiyo paribbājako … pe … bhagavantaṃ uttariṃ pañhaṃ apucchi—</p>
<blockquote class='gatha'>
<p><a class='sc' id='36'></a><a class='vns' id='vns539'></a><a class='vnp' id='vnp533'></a><a class='pts' id='pts99'></a><a class='ms' id='p_18Sn_632'></a>“Kiṃpattinamāhu sottiyaṃ,<a class='brnum' id='br24'></a><br>
<span class='speaker'>(iti sabhiyo):</span><br>
Ariyaṃ kena kathañca caraṇavāti;<br>
Paribbājako kinti nāma hoti,<br>
Puṭṭho me bhagavā byākarohi”.</p>
<p><a class='sc' id='37'></a><a class='vns' id='vns540'></a><a class='vnp' id='vnp534'></a><a class='ms' id='p_18Sn_633'></a>“Sutvā sabbadhammaṃ abhiññāya loke,<a class='brnum' id='br25'></a><br>
<span class='speaker'>(sabhiyāti bhagavā):</span><br>
Sāvajjānavajjaṃ yadatthi kiñci;<br>
Abhibhuṃ akathaṅkathiṃ vimuttaṃ,<br>
Anighaṃ sabbadhimāhu sottiyoti.</p>
<p><a class='sc' id='38'></a><a class='vns' id='vns541'></a><a class='vnp' id='vnp535'></a><a class='ms' id='p_18Sn_634'></a>Chetvā āsavāni ālayāni,<a class='brnum' id='br26'></a><br>
Vidvā so na upeti gabbhaseyyaṃ;<br>
Saññaṃ tividhaṃ panujja paṅkaṃ,<br>
Kappaṃ neti tamāhu ariyoti.</p>
<p><a class='sc' id='39'></a><a class='vns' id='vns542'></a><a class='vnp' id='vnp536'></a><a class='ms' id='p_18Sn_635'></a>Yo idha caraṇesu pattipatto,<a class='brnum' id='br27'></a><br>
Kusalo sabbadā <span class='var' id='note297' title='ajāni (bj, s1-3, pts1)'>ājānāti</span> dhammaṃ;<br>
Sabbattha na sajjati <span class='var' id='note298' title='vimutto (bj, pts1)'>vimuttacitto</span>,<br>
Paṭighā yassa na santi caraṇavā so.</p>
<p><a class='sc' id='40'></a><a class='vns' id='vns543'></a><a class='vnp' id='vnp537'></a><a class='ms' id='p_18Sn_636'></a>Dukkhavepakkaṃ yadatthi kammaṃ,<a class='brnum' id='br28'></a><br>
Uddhamadho <span class='var' id='note299' title='tiriyañcāpi (bj, s1-3, pts1)'>tiriyaṃ vāpi</span> majjhe;<br>
Paribbājayitvā pariññacārī,<br>
Māyaṃ mānamathopi lobhakodhaṃ;<br>
Pariyantamakāsi nāmarūpaṃ,<br>
Taṃ paribbājakamāhu pattipattan”ti.</p>
</blockquote>
<p><a class='sc' id='41'></a><a class='pts' id='pts100'></a><a class='ms' id='p_18Sn_637'></a>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ sammukhā sāruppāhi gāthāhi abhitthavi:</p>
<blockquote class='gatha'>
<p><a class='sc' id='42'></a><a class='vns' id='vns544'></a><a class='vnp' id='vnp538'></a><a class='ms' id='p_18Sn_638'></a>“Yāni ca tīṇi yāni ca saṭṭhi,<a class='brnum' id='br29'></a><br>
<span class='var' id='note300' title='samaṇappavādanissitāni (s1-3, mr)'>Samaṇappavādasitāni</span> bhūripañña;<br>
Saññakkharasaññanissitāni,<br>
Osaraṇāni vineyya oghatamagā.</p>
<p><a class='sc' id='43'></a><a class='vns' id='vns545'></a><a class='vnp' id='vnp539'></a><a class='ms' id='p_18Sn_639'></a>Antagūsi <span class='var' id='note301' title='antagusi pāragu (bj) | pāragūsi (s1-3, mr)'>pāragū</span> dukkhassa,<a class='brnum' id='br30'></a><br>
Arahāsi sammāsambuddho khīṇāsavaṃ taṃ maññe;<br>
Jutimā mutimā pahūtapañño,<br>
Dukkhassantakara atāresi maṃ.</p>
<p><a class='sc' id='44'></a><a class='vns' id='vns546'></a><a class='vnp' id='vnp540'></a><a class='ms' id='p_18Sn_640'></a>Yaṃ me kaṅkhitamaññāsi,<a class='brnum' id='br31'></a><br>
Vicikicchā maṃ tārayi namo te;<br>
Muni monapathesu pattipatta,<br>
Akhila ādiccabandhu soratosi.</p>
<p><a class='sc' id='45'></a><a class='vns' id='vns547'></a><a class='vnp' id='vnp541'></a><a class='pts' id='pts101'></a><a class='ms' id='p_18Sn_641'></a>Yā me kaṅkhā pure āsi,<a class='brnum' id='br32'></a><br>
Taṃ me byākāsi cakkhumā;<br>
Addhā munīsi sambuddho,<br>
Natthi nīvaraṇā tava.</p>
<p><a class='sc' id='46'></a><a class='vns' id='vns548'></a><a class='vnp' id='vnp542'></a><a class='ms' id='p_18Sn_642'></a>Upāyāsā ca te sabbe,<a class='brnum' id='br33'></a><br>
Viddhastā vinaḷīkatā;<br>
Sītibhūto damappatto,<br>
Dhitimā saccanikkamo.</p>
<p><a class='sc' id='47'></a><a class='vns' id='vns549'></a><a class='vnp' id='vnp543'></a><a class='ms' id='p_18Sn_643'></a>Tassa te nāganāgassa,<a class='brnum' id='br34'></a><br>
Mahāvīrassa bhāsato;<br>
Sabbe devānumodanti,<br>
Ubho nāradapabbatā.</p>
<p><a class='sc' id='48'></a><a class='vns' id='vns550'></a><a class='vnp' id='vnp544'></a><a class='ms' id='p_18Sn_644'></a>Namo te purisājañña,<a class='brnum' id='br35'></a><br>
Namo te purisuttama;<br>
Sadevakasmiṃ lokasmiṃ,<br>
Natthi te paṭipuggalo.</p>
<p><a class='sc' id='49'></a><a class='vns' id='vns551'></a><a class='vnp' id='vnp545'></a><a class='ms' id='p_18Sn_645'></a>Tuvaṃ buddho tuvaṃ satthā,<a class='brnum' id='br36'></a><br>
Tuvaṃ mārābhibhū muni;<br>
Tuvaṃ anusaye chetvā,<br>
Tiṇṇo tāresi maṃ pajaṃ.</p>
<p><a class='sc' id='50'></a><a class='vns' id='vns552'></a><a class='vnp' id='vnp546'></a><a class='ms' id='p_18Sn_646'></a>Upadhī te samatikkantā,<a class='brnum' id='br37'></a><br>
Āsavā te padālitā;<br>
Sīhosi anupādāno,<br>
Pahīnabhayabheravo.</p>
<p><a class='sc' id='51'></a><a class='vns' id='vns553'></a><a class='vnp' id='vnp547'></a><a class='ms' id='p_18Sn_647'></a>Puṇḍarīkaṃ yathā vaggu,<a class='brnum' id='br38'></a><br>
Toye <span class='var' id='note302' title='toye na upalippati (bj) | toye na upalippati (pts1) | toyena na upalimpati (mr)'>na upalimpati</span>;<br>
Evaṃ puññe ca pāpe ca,<br>
Ubhaye tvaṃ na limpasi;<br>
Pāde vīra pasārehi,<br>
Sabhiyo vandati satthuno”ti.</p>
</blockquote>
<p><a class='sc' id='52'></a><a class='pts' id='pts102'></a><a class='ms' id='p_18Sn_648'></a>Atha kho sabhiyo paribbājako bhagavato pādesu sirasā nipatitvā bhagavantaṃ etadavoca: “abhikkantaṃ, bhante … pe … esāhaṃ bhagavantaṃ saraṇaṃ gacchāmi dhammañca bhikkhusaṅghañca; labheyyāhaṃ, bhante, bhagavato santike pabbajjaṃ, labheyyaṃ upasampadan”ti.</p>
<p><a class='sc' id='53'></a><a class='ms' id='p_18Sn_649'></a>“Yo kho, sabhiya, aññatitthiyapubbo imasmiṃ dhammavinaye ākaṅkhati pabbajjaṃ, ākaṅkhati upasampadaṃ, so cattāro māse parivasati; catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya. Api ca mettha puggalavemattatā viditā”ti.</p>
<p><a class='sc' id='54'></a><a class='ms' id='p_18Sn_650'></a>“Sace, bhante, aññatitthiyapubbā imasmiṃ dhammavinaye ākaṅkhantā pabbajjaṃ, ākaṅkhantā upasampadaṃ cattāro māse parivasanti, catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya, ahaṃ cattāri vassāni parivasissāmi; catunnaṃ vassānaṃ accayena āraddhacittā bhikkhū pabbājentu upasampādentu bhikkhubhāvāyā”ti. Alattha kho sabhiyo paribbājako bhagavato santike pabbajjaṃ alattha upasampadaṃ … pe … aññataro kho panāyasmā sabhiyo arahataṃ ahosīti.</p>
<p class='endsection'>Sabhiyasuttaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Sabhiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

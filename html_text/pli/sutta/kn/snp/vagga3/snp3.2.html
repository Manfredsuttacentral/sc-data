<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.2' lang='pli'>
<header>
<ul>
<li class='division'>Sutta Nipāta&#160;3.2</li>
</ul>
<h1>Padhānasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns428'></a><a class='vnp' id='vnp425'></a><a class='ms' id='p_18Sn_493'></a>“Taṃ maṃ padhānapahitattaṃ,<br>
nadiṃ nerañjaraṃ pati;<br>
Viparakkamma jhāyantaṃ,<br>
yogakkhemassa pattiyā.</p>
<p><a class='sc' id='2'></a><a class='vns' id='vns429'></a><a class='vnp' id='vnp426'></a><a class='ms' id='p_18Sn_494'></a>Namucī karuṇaṃ vācaṃ,<br>
bhāsamāno upāgami;<br>
‘ Kiso tvamasi dubbaṇṇo,<br>
santike maraṇaṃ tava.</p>
<p><a class='sc' id='3'></a><a class='vns' id='vns430'></a><a class='vnp' id='vnp427'></a><a class='ms' id='p_18Sn_495'></a>Sahassabhāgo maraṇassa,<br>
ekaṃso tava jīvitaṃ;<br>
Jīva bho jīvitaṃ seyyo,<br>
jīvaṃ puññāni kāhasi.</p>
<p><a class='sc' id='4'></a><a class='vns' id='vns431'></a><a class='vnp' id='vnp428'></a><a class='pts' id='pts75'></a><a class='ms' id='p_18Sn_496'></a>Carato ca te brahmacariyaṃ,<br>
Aggihuttañca jūhato;<br>
Pahūtaṃ cīyate puññaṃ,<br>
Kiṃ padhānena kāhasi.</p>
<p><a class='sc' id='5'></a><a class='vns' id='vns432'></a><a class='vnp' id='vnp429'></a><a class='ms' id='p_18Sn_497'></a>Duggo maggo padhānāya,<br>
dukkaro durabhisambhavo’”;<br>
Imā gāthā bhaṇaṃ māro,<br>
aṭṭhā buddhassa santike.</p>
<p><a class='sc' id='6'></a><a class='vns' id='vns433'></a><a class='vnp' id='vnp430'></a><a class='ms' id='p_18Sn_498'></a>Taṃ tathāvādinaṃ māraṃ,<br>
bhagavā etadabravi;<br>
“ Pamattabandhu pāpima,<br>
<span class='var' id='note244' title='senatthena (?) | attano atthena (aṭṭha.)'>yenatthena</span> idhāgato.</p>
<p><a class='sc' id='7'></a><a class='vns' id='vns434'></a><a class='vnp' id='vnp431'></a><a class='ms' id='p_18Sn_499'></a><span class='var' id='note245' title='aṇumattenapi (bj, pts1)'>Aṇumattopi</span> puññena,<br>
Attho mayhaṃ na vijjati;<br>
Yesañca attho puññena,<br>
Te māro vattumarahati.</p>
<p><a class='sc' id='8'></a><a class='vns' id='vns435'></a><a class='vnp' id='vnp432'></a><a class='ms' id='p_18Sn_500'></a>Atthi saddhā <span class='var' id='note246' title='tapo (s1-3, mr) | tato (pts1)'>tathā</span> viriyaṃ,<br>
paññā ca mama vijjati;<br>
Evaṃ maṃ pahitattampi,<br>
kiṃ jīvamanupucchasi.</p>
<p><a class='sc' id='9'></a><a class='vns' id='vns436'></a><a class='vnp' id='vnp433'></a><a class='ms' id='p_18Sn_501'></a>Nadīnamapi sotāni,<br>
ayaṃ vāto visosaye;<br>
Kiñca me pahitattassa,<br>
lohitaṃ nupasussaye.</p>
<p><a class='sc' id='10'></a><a class='vns' id='vns437'></a><a class='vnp' id='vnp434'></a><a class='ms' id='p_18Sn_502'></a>Lohite sussamānamhi,<a class='brnum' id='br10'></a><br>
Pittaṃ semhañca sussati;<br>
Maṃsesu khīyamānesu,<br>
Bhiyyo cittaṃ pasīdati;<br>
Bhiyyo sati ca paññā ca,<br>
Samādhi mama tiṭṭhati.</p>
<p><a class='sc' id='11'></a><a class='vns' id='vns438'></a><a class='vnp' id='vnp435'></a><a class='ms' id='p_18Sn_503'></a>Tassa mevaṃ viharato,<a class='brnum' id='br11'></a><br>
Pattassuttamavedanaṃ;<br>
<span class='var' id='note247' title='kāme (bj, s1-3)'>Kāmesu</span> nāpekkhate cittaṃ,<br>
Passa sattassa suddhataṃ.</p>
<p><a class='sc' id='12'></a><a class='vns' id='vns439'></a><a class='vnp' id='vnp436'></a><a class='pts' id='pts76'></a><a class='ms' id='p_18Sn_504'></a>Kāmā te paṭhamā senā,<a class='brnum' id='br12'></a><br>
Dutiyā arati vuccati;<br>
Tatiyā khuppipāsā te,<br>
Catutthī taṇhā pavuccati.</p>
<p><a class='sc' id='13'></a><a class='vns' id='vns440'></a><a class='vnp' id='vnp437'></a><a class='ms' id='p_18Sn_505'></a><span class='var' id='note249' title='pañcamī (bj, pts1)'>Pañcamaṃ</span> thinamiddhaṃ te,<a class='brnum' id='br13'></a><br>
Chaṭṭhā bhīrū pavuccati;<br>
Sattamī vicikicchā te,<br>
Makkho thambho te aṭṭhamo.</p>
<p><a class='sc' id='14'></a><a class='vns' id='vns441'></a><a class='vnp' id='vnp438'></a><a class='ms' id='p_18Sn_506'></a>Lābho siloko sakkāro,<a class='brnum' id='br14'></a><br>
Micchāladdho ca yo yaso;<br>
Yo cattānaṃ samukkaṃse,<br>
Pare ca avajānati.</p>
<p><a class='sc' id='15'></a><a class='vns' id='vns442'></a><a class='vnp' id='vnp439'></a><a class='ms' id='p_18Sn_507'></a>Esā namuci te senā,<a class='brnum' id='br15'></a><br>
Kaṇhassābhippahārinī;<br>
Na naṃ asūro jināti,<br>
Jetvā ca labhate sukhaṃ.</p>
<p><a class='sc' id='16'></a><a class='vns' id='vns443'></a><a class='vnp' id='vnp440'></a><a class='ms' id='p_18Sn_508'></a>Esa muñjaṃ parihare,<a class='brnum' id='br16'></a><br>
Dhiratthu <span class='var' id='note250' title='idha (pts1, mr)'>mama</span> jīvitaṃ;<br>
Saṅgāme me mataṃ seyyo,<br>
Yañce jīve parājito.</p>
<p><a class='sc' id='17'></a><a class='vns' id='vns444'></a><a class='vnp' id='vnp441'></a><a class='ms' id='p_18Sn_509'></a>Pagāḷhettha na dissanti,<a class='brnum' id='br17'></a><br>
Eke samaṇabrāhmaṇā;<br>
Tañca maggaṃ na jānanti,<br>
Yena gacchanti subbatā.</p>
<p><a class='sc' id='18'></a><a class='vns' id='vns445'></a><a class='vnp' id='vnp442'></a><a class='ms' id='p_18Sn_510'></a>Samantā dhajiniṃ disvā,<a class='brnum' id='br18'></a><br>
Yuttaṃ māraṃ savāhanaṃ;<br>
Yuddhāya paccuggacchāmi,<br>
Mā maṃ ṭhānā acāvayi.</p>
<p><a class='sc' id='19'></a><a class='vns' id='vns446'></a><a class='vnp' id='vnp443'></a><a class='pts' id='pts77'></a><a class='ms' id='p_18Sn_511'></a>Yaṃ te taṃ nappasahati,<a class='brnum' id='br19'></a><br>
Senaṃ loko sadevako;<br>
Taṃ te paññāya <span class='var' id='note251' title='gacchāmi (bj, pts1) | vecchāmi (s1-3) | vajjhāmi (mr)'>bhecchāmi</span>,<br>
Āmaṃ <span class='var' id='note252' title='pakkaṃva amhanā (s1-3, mr) | pattaṃ va amhanā (pts1)'>pattaṃva asmanā</span>.</p>
<p><a class='sc' id='20'></a><a class='vns' id='vns447'></a><a class='vnp' id='vnp444'></a><a class='ms' id='p_18Sn_512'></a><span class='var' id='note253' title='vasiṃ karitvā (bahūsu)'>Vasīkaritvā</span> saṅkappaṃ,<a class='brnum' id='br20'></a><br>
Satiñca sūpatiṭṭhitaṃ;<br>
Raṭṭhā raṭṭhaṃ vicarissaṃ,<br>
Sāvake vinayaṃ puthū.</p>
<p><a class='sc' id='21'></a><a class='vns' id='vns448'></a><a class='vnp' id='vnp445'></a><a class='ms' id='p_18Sn_513'></a>Te appamattā pahitattā,<a class='brnum' id='br21'></a><br>
Mama sāsanakārakā;<br>
<span class='var' id='note254' title='akāmā (mr)'>Akāmassa</span> te gamissanti,<br>
Yattha gantvā na socare”.</p>
<p><a class='sc' id='22'></a><a class='vns' id='vns449'></a><a class='vnp' id='vnp446'></a><a class='ms' id='p_18Sn_514'></a>“Satta vassāni bhagavantaṃ,<a class='brnum' id='br22'></a><br>
Anubandhiṃ padāpadaṃ;<br>
Otāraṃ nādhigacchissaṃ,<br>
Sambuddhassa satīmato.</p>
<p><a class='sc' id='23'></a><a class='vns' id='vns450'></a><a class='vnp' id='vnp447'></a><a class='ms' id='p_18Sn_515'></a>Medavaṇṇaṃva pāsāṇaṃ,<a class='brnum' id='br23'></a><br>
Vāyaso anupariyagā;<br>
Apettha <span class='var' id='note255' title='mudu (bj, pts1)'>muduṃ</span> vindema,<br>
Api assādanā siyā.</p>
<p><a class='sc' id='24'></a><a class='vns' id='vns451'></a><a class='vnp' id='vnp448'></a><a class='ms' id='p_18Sn_516'></a>Aladdhā tattha assādaṃ,<a class='brnum' id='br24'></a><br>
Vāyasetto apakkami;<br>
Kākova selamāsajja,<br>
Nibbijjāpema gotamaṃ”.</p>
<p><a class='sc' id='25'></a><a class='vns' id='vns452'></a><a class='vnp' id='vnp449'></a><a class='pts' id='pts78'></a><a class='ms' id='p_18Sn_517'></a>Tassa sokaparetassa,<a class='brnum' id='br25'></a><br>
Vīṇā kacchā abhassatha;<br>
Tato so dummano yakkho,<br>
Tatthevantaradhāyathāti.</p>
</blockquote>
<p class='endsection'>Padhānasuttaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Padhānasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

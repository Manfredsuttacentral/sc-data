<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.9' lang='pli'>
<header>
<ul>
<li class='division'>Sutta Nipāta&#160;3.9</li>
</ul>
<h1>Vāseṭṭhasutta</h1>
</header>
<p><a class='sc' id='1'></a><a class='pts' id='pts115'></a><a class='ms' id='p_18Sn_716'></a><span class='evam'>Evaṃ me sutaṃ—​</span> ekaṃ samayaṃ bhagavā icchānaṅgale viharati icchānaṅgalavanasaṇḍe. Tena khopana samayena sambahulā abhiññātā abhiññātā brāhmaṇamahāsālā icchānaṅgalepaṭivasanti, seyyathidaṃ— caṅkī brāhmaṇo, tārukkho brāhmaṇo, pokkharasātibrāhmaṇo, <span class='var' id='note332' title='jānussoni (bj) | jāṇusoṇi (mr)'>jāṇussoṇi</span> brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. Atha kho vāseṭṭhabhāradvājānaṃ māṇavānaṃ jaṅghāvihāraṃ <span class='var' id='note333' title='anucaṅkamamānānaṃ anuvicaramānānaṃ (bj, pts1) | anucaṅkamānānaṃ anuvicaramānānaṃ (si)'>anucaṅkamantānaṃ anuvicarantānaṃ</span> ayamantarākathā udapādi: “kathaṃ, bho, brāhmaṇo hotī”ti?</p>
<p><a class='sc' id='2'></a><a class='ms' id='p_18Sn_717'></a>Bhāradvājo māṇavo evamāha: “yato kho, bho, ubhato sujāto hoti mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī”ti.</p>
<p><a class='sc' id='3'></a><a class='pts' id='pts116'></a><a class='ms' id='p_18Sn_718'></a>Vāseṭṭho māṇavo evamāha: “yato kho, bho, sīlavā ca hoti <span class='var' id='note334' title='vattasampanno (bj, s1-3 ^mn98#1 [Vāseṭṭhasutta])'>vatasampanno</span> ca, ettāvatā kho, bho, brāhmaṇo hotī”ti. Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ.</p>
<p><a class='sc' id='4'></a><a class='ms' id='p_18Sn_719'></a>Atha kho vāseṭṭho māṇavo bhāradvājaṃ māṇavaṃ āmantesi: “<span class='var' id='note335' title='ayaṃ bho (bj, s1-3, mr) | ayaṃ kho (pts1)'>ayaṃ kho, bho</span> bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe; taṃ kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi … pe … buddho bhagavā’ti. Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. Yathā no samaṇo gotamo byākarissati tathā naṃ dhāressāmā”ti. “Evaṃ, bho”ti kho bhāradvājo māṇavo vāseṭṭhassa māṇavassa paccassosi.</p>
<p><a class='sc' id='5'></a><a class='ms' id='p_18Sn_720'></a>Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi:</p>
<blockquote class='gatha'>
<p><a class='sc' id='6'></a><a class='vns' id='vns600'></a><a class='vnp' id='vnp594'></a><a class='ms' id='p_18Sn_721'></a>“Anuññātapaṭiññātā,<br>
tevijjā mayamasmubho;<br>
Ahaṃ pokkharasātissa,<br>
tārukkhassāyaṃ māṇavo.</p>
<p><a class='sc' id='7'></a><a class='vns' id='vns601'></a><a class='vnp' id='vnp595'></a><a class='ms' id='p_18Sn_722'></a>Tevijjānaṃ yadakkhātaṃ,<a class='brnum' id='br2'></a><br>
Tatra kevalinosmase;<br>
Padakasma veyyākaraṇā,<br>
Jappe ācariyasādisā.</p>
<p><a class='sc' id='8'></a><a class='vns' id='vns602'></a><a class='vnp' id='vnp596'></a><a class='pts' id='pts117'></a><a class='ms' id='p_18Sn_723'></a>Tesaṃ no jātivādasmiṃ,<a class='brnum' id='br3'></a><br>
vivādo atthi gotama;<br>
Jātiyā brāhmaṇo hoti,<br>
bhāradvājo iti bhāsati;<br>
Ahañca <span class='var' id='note336' title='kammanā (bj, pts1)'>kammunā</span> brūmi,<br>
evaṃ jānāhi cakkhuma.</p>
<p><a class='sc' id='9'></a><a class='vns' id='vns603'></a><a class='vnp' id='vnp597'></a><a class='ms' id='p_18Sn_724'></a>Te na sakkoma saññāpetuṃ,<a class='brnum' id='br4'></a><br>
aññamaññaṃ mayaṃ ubho;<br>
<span class='var' id='note337' title='bhagavantaṃ (bj, mr)'>Bhavantaṃ</span> puṭṭhumāgamhā,<br>
sambuddhaṃ iti vissutaṃ.</p>
<p><a class='sc' id='10'></a><a class='vns' id='vns604'></a><a class='vnp' id='vnp598'></a><a class='ms' id='p_18Sn_725'></a>Candaṃ yathā khayātītaṃ,<a class='brnum' id='br5'></a><br>
pecca pañjalikā janā;<br>
Vandamānā namassanti,<br>
evaṃ lokasmi gotamaṃ.</p>
<p><a class='sc' id='11'></a><a class='vns' id='vns605'></a><a class='vnp' id='vnp599'></a><a class='ms' id='p_18Sn_726'></a>Cakkhuṃ loke samuppannaṃ,<a class='brnum' id='br6'></a><br>
mayaṃ pucchāma gotamaṃ;<br>
Jātiyā brāhmaṇo hoti,<br>
udāhu bhavati kammunā;<br>
Ajānataṃ no pabrūhi,<br>
yathā jānemu brāhmaṇaṃ”.</p>
<p><a class='sc' id='12'></a><a class='vns' id='vns606'></a><a class='vnp' id='vnp600'></a><a class='ms' id='p_18Sn_727'></a>“Tesaṃ vo ahaṃ byakkhissaṃ,<a class='brnum' id='br7'></a><br>
<span class='speaker'>(vāseṭṭhāti bhagavā):</span><br>
Anupubbaṃ yathātathaṃ;<br>
Jātivibhaṅgaṃ pāṇānaṃ,<br>
Aññamaññā hi jātiyo.</p>
<p><a class='sc' id='13'></a><a class='vns' id='vns607'></a><a class='vnp' id='vnp601'></a><a class='ms' id='p_18Sn_728'></a>Tiṇarukkhepi jānātha,<a class='brnum' id='br8'></a><br>
na cāpi paṭijānare;<br>
Liṅgaṃ jātimayaṃ tesaṃ,<br>
aññamaññā hi jātiyo.</p>
<p><a class='sc' id='14'></a><a class='vns' id='vns608'></a><a class='vnp' id='vnp602'></a><a class='pts' id='pts118'></a><a class='ms' id='p_18Sn_729'></a>Tato kīṭe paṭaṅge ca,<a class='brnum' id='br9'></a><br>
yāva kunthakipillike;<br>
Liṅgaṃ jātimayaṃ tesaṃ,<br>
aññamaññā hi jātiyo.</p>
<p><a class='sc' id='15'></a><a class='vns' id='vns609'></a><a class='vnp' id='vnp603'></a><a class='ms' id='p_18Sn_730'></a>Catuppadepi jānātha,<a class='brnum' id='br10'></a><br>
Khuddake ca mahallake;<br>
Liṅgaṃ jātimayaṃ tesaṃ,<br>
Aññamaññā hi jātiyo.</p>
<p><a class='sc' id='16'></a><a class='vns' id='vns610'></a><a class='vnp' id='vnp604'></a><a class='ms' id='p_18Sn_731'></a>Pādūdarepi jānātha,<a class='brnum' id='br11'></a><br>
Urage dīghapiṭṭhike;<br>
Liṅgaṃ jātimayaṃ tesaṃ,<br>
Aññamaññā hi jātiyo.</p>
<p><a class='sc' id='17'></a><a class='vns' id='vns611'></a><a class='vnp' id='vnp605'></a><a class='ms' id='p_18Sn_732'></a>Tato macchepi jānātha,<a class='brnum' id='br12'></a><br>
Odake vārigocare;<br>
Liṅgaṃ jātimayaṃ tesaṃ,<br>
Aññamaññā hi jātiyo.</p>
<p><a class='sc' id='18'></a><a class='vns' id='vns612'></a><a class='vnp' id='vnp606'></a><a class='ms' id='p_18Sn_733'></a>Tato pakkhīpi jānātha,<a class='brnum' id='br13'></a><br>
Pattayāne vihaṅgame;<br>
Liṅgaṃ jātimayaṃ tesaṃ,<br>
Aññamaññā hi jātiyo.</p>
<p><a class='sc' id='19'></a><a class='vns' id='vns613'></a><a class='vnp' id='vnp607'></a><a class='ms' id='p_18Sn_734'></a>Yathā etāsu jātīsu,<a class='brnum' id='br14'></a><br>
Liṅgaṃ jātimayaṃ puthu;<br>
Evaṃ natthi manussesu,<br>
Liṅgaṃ jātimayaṃ puthu.</p>
<p><a class='sc' id='20'></a><a class='vns' id='vns614'></a><a class='vnp' id='vnp608'></a><a class='ms' id='p_18Sn_735'></a>Na kesehi na sīsena,<a class='brnum' id='br15'></a><br>
Na kaṇṇehi na akkhibhi;<br>
Na mukhena na nāsāya,<br>
Na oṭṭhehi bhamūhi vā.</p>
<p><a class='sc' id='21'></a><a class='vns' id='vns615'></a><a class='vnp' id='vnp609'></a><a class='ms' id='p_18Sn_736'></a>Na gīvāya na aṃsehi,<a class='brnum' id='br16'></a><br>
Na udarena na piṭṭhiyā;<br>
Na soṇiyā na urasā,<br>
<span class='var' id='note338' title='na sambādhā na methunā (s1-3, mr)'>Na sambādhe na methune</span>.</p>
<p><a class='sc' id='22'></a><a class='vns' id='vns616'></a><a class='vnp' id='vnp610'></a><a class='ms' id='p_18Sn_737'></a>Na hatthehi na pādehi,<a class='brnum' id='br17'></a><br>
Nāṅgulīhi nakhehi vā;<br>
Na jaṅghāhi na ūrūhi,<br>
Na vaṇṇena sarena vā;<br>
Liṅgaṃ jātimayaṃ neva,<br>
Yathā aññāsu jātisu.</p>
<p><a class='sc' id='23'></a><a class='vns' id='vns617'></a><a class='vnp' id='vnp611'></a><a class='pts' id='pts119'></a><a class='ms' id='p_18Sn_738'></a><span class='var' id='note339' title='paccattaṃ sasarīresu (s1-3, pts1)'>Paccattañca sarīresu</span>,<a class='brnum' id='br18'></a><br>
Manussesvetaṃ na vijjati;<br>
Vokārañca manussesu,<br>
Samaññāya pavuccati.</p>
<p><a class='sc' id='24'></a><a class='vns' id='vns618'></a><a class='vnp' id='vnp612'></a><a class='ms' id='p_18Sn_739'></a>Yo hi koci manussesu,<a class='brnum' id='br19'></a><br>
Gorakkhaṃ upajīvati;<br>
Evaṃ vāseṭṭha jānāhi,<br>
Kassako so na brāhmaṇo.</p>
<p><a class='sc' id='25'></a><a class='vns' id='vns619'></a><a class='vnp' id='vnp613'></a><a class='ms' id='p_18Sn_740'></a>Yo hi koci manussesu,<a class='brnum' id='br20'></a><br>
Puthusippena jīvati;<br>
Evaṃ vāseṭṭha jānāhi,<br>
Sippiko so na brāhmaṇo.</p>
<p><a class='sc' id='26'></a><a class='vns' id='vns620'></a><a class='vnp' id='vnp614'></a><a class='ms' id='p_18Sn_741'></a>Yo hi koci manussesu,<a class='brnum' id='br21'></a><br>
Vohāraṃ upajīvati;<br>
Evaṃ vāseṭṭha jānāhi,<br>
Vāṇijo so na brāhmaṇo.</p>
<p><a class='sc' id='27'></a><a class='vns' id='vns621'></a><a class='vnp' id='vnp615'></a><a class='ms' id='p_18Sn_742'></a>Yo hi koci manussesu,<a class='brnum' id='br22'></a><br>
Parapessena jīvati;<br>
Evaṃ vāseṭṭha jānāhi,<br>
<span class='var' id='note340' title='pessako (mr)'>Pessiko</span> so na brāhmaṇo.</p>
<p><a class='sc' id='28'></a><a class='vns' id='vns622'></a><a class='vnp' id='vnp616'></a><a class='ms' id='p_18Sn_743'></a>Yo hi koci manussesu,<a class='brnum' id='br23'></a><br>
Adinnaṃ upajīvati;<br>
Evaṃ vāseṭṭha jānāhi,<br>
Coro eso na brāhmaṇo.</p>
<p><a class='sc' id='29'></a><a class='vns' id='vns623'></a><a class='vnp' id='vnp617'></a><a class='ms' id='p_18Sn_744'></a>Yo hi koci manussesu,<a class='brnum' id='br24'></a><br>
Issatthaṃ upajīvati;<br>
Evaṃ vāseṭṭha jānāhi,<br>
Yodhājīvo na brāhmaṇo.</p>
<p><a class='sc' id='30'></a><a class='vns' id='vns624'></a><a class='vnp' id='vnp618'></a><a class='ms' id='p_18Sn_745'></a>Yo hi koci manussesu,<a class='brnum' id='br25'></a><br>
Porohiccena jīvati;<br>
Evaṃ vāseṭṭha jānāhi,<br>
Yājako eso na brāhmaṇo.</p>
<p><a class='sc' id='31'></a><a class='vns' id='vns625'></a><a class='vnp' id='vnp619'></a><a class='ms' id='p_18Sn_746'></a>Yo hi koci manussesu,<a class='brnum' id='br26'></a><br>
Gāmaṃ raṭṭhañca bhuñjati;<br>
Evaṃ vāseṭṭha jānāhi,<br>
Rājā eso na brāhmaṇo.</p>
<p><a class='sc' id='32'></a><a class='vns' id='vns626'></a><a class='vnp' id='vnp620'></a><a class='ms' id='p_18Sn_747'></a>Na cāhaṃ brāhmaṇaṃ brūmi,<a class='brnum' id='br27'></a><br>
Yonijaṃ mattisambhavaṃ;<br>
Bhovādi nāma so hoti,<br>
<span class='var' id='note342' title='sa ve (bj, s1-3, pts1)'>Sace</span> hoti sakiñcano;<br>
Akiñcanaṃ anādānaṃ,<br>
Tamahaṃ brūmi brāhmaṇaṃ.</p>
<p><a class='sc' id='33'></a><a class='vns' id='vns627'></a><a class='vnp' id='vnp621'></a><a class='ms' id='p_18Sn_748'></a>Sabbasaṃyojanaṃ chetvā,<a class='brnum' id='br28'></a><br>
Yo ve na paritassati;<br>
Saṅgātigaṃ visaṃyuttaṃ,<br>
Tamahaṃ brūmi brāhmaṇaṃ.</p>
<p><a class='sc' id='34'></a><a class='vns' id='vns628'></a><a class='vnp' id='vnp622'></a><a class='pts' id='pts120'></a><a class='ms' id='p_18Sn_749'></a>Chetvā naddhiṃ varattañca,<a class='brnum' id='br29'></a><br>
Sandānaṃ sahanukkamaṃ;<br>
Ukkhittapalighaṃ buddhaṃ,<br>
Tamahaṃ brūmi brāhmaṇaṃ.</p>
<p><a class='sc' id='35'></a><a class='vns' id='vns629'></a><a class='vnp' id='vnp623'></a><a class='ms' id='p_18Sn_750'></a>Akkosaṃ vadhabandhañca,<a class='brnum' id='br30'></a><br>
Aduṭṭho yo titikkhati;<br>
Khantībalaṃ balānīkaṃ,<br>
Tamahaṃ brūmi brāhmaṇaṃ.</p>
<p><a class='sc' id='36'></a><a class='vns' id='vns630'></a><a class='vnp' id='vnp624'></a><a class='ms' id='p_18Sn_751'></a>Akkodhanaṃ vatavantaṃ,<a class='brnum' id='br31'></a><br>
Sīlavantaṃ anussadaṃ;<br>
Dantaṃ antimasārīraṃ,<br>
Tamahaṃ brūmi brāhmaṇaṃ.</p>
<p><a class='sc' id='37'></a><a class='vns' id='vns631'></a><a class='vnp' id='vnp625'></a><a class='ms' id='p_18Sn_752'></a>Vāri pokkharapatteva,<a class='brnum' id='br32'></a><br>
Āraggeriva sāsapo;<br>
Yo na limpati kāmesu,<br>
Tamahaṃ brūmi brāhmaṇaṃ.</p>
<p><a class='sc' id='38'></a><a class='vns' id='vns632'></a><a class='vnp' id='vnp626'></a><a class='ms' id='p_18Sn_753'></a>Yo dukkhassa pajānāti,<a class='brnum' id='br33'></a><br>
Idheva khayamattano;<br>
Pannabhāraṃ visaṃyuttaṃ,<br>
Tamahaṃ brūmi brāhmaṇaṃ.</p>
<p><a class='sc' id='39'></a><a class='vns' id='vns633'></a><a class='vnp' id='vnp627'></a><a class='ms' id='p_18Sn_754'></a>Gambhīrapaññaṃ medhāviṃ,<a class='brnum' id='br34'></a><br>
Maggāmaggassa kovidaṃ;<br>
Uttamatthamanuppattaṃ,<br>
Tamahaṃ brūmi brāhmaṇaṃ.</p>
<p><a class='sc' id='40'></a><a class='vns' id='vns634'></a><a class='vnp' id='vnp628'></a><a class='ms' id='p_18Sn_755'></a>Asaṃsaṭṭhaṃ gahaṭṭhehi,<a class='brnum' id='br35'></a><br>
Anāgārehi cūbhayaṃ;<br>
Anokasārimappicchaṃ,<br>
Tamahaṃ brūmi brāhmaṇaṃ.</p>
<p><a class='sc' id='41'></a><a class='vns' id='vns635'></a><a class='vnp' id='vnp629'></a><a class='ms' id='p_18Sn_756'></a>Nidhāya daṇḍaṃ bhūtesu,<a class='brnum' id='br36'></a><br>
Tasesu thāvaresu ca;<br>
Yo na hanti na ghāteti,<br>
Tamahaṃ brūmi brāhmaṇaṃ.</p>
<p><a class='sc' id='42'></a><a class='vns' id='vns636'></a><a class='vnp' id='vnp630'></a><a class='ms' id='p_18Sn_757'></a>Aviruddhaṃ viruddhesu,<a class='brnum' id='br37'></a><br>
Attadaṇḍesu nibbutaṃ;<br>
Sādānesu anādānaṃ,<br>
Tamahaṃ brūmi brāhmaṇaṃ.</p>
<p><a class='sc' id='43'></a><a class='vns' id='vns637'></a><a class='vnp' id='vnp631'></a><a class='ms' id='p_18Sn_758'></a>Yassa rāgo ca doso ca,<a class='brnum' id='br38'></a><br>
Māno makkho ca pātito;<br>
Sāsaporiva āraggā,<br>
Tamahaṃ brūmi brāhmaṇaṃ.</p>
<p><a class='sc' id='44'></a><a class='vns' id='vns638'></a><a class='vnp' id='vnp632'></a><a class='pts' id='pts121'></a><a class='ms' id='p_18Sn_759'></a>Akakkasaṃ viññāpaniṃ,<a class='brnum' id='br39'></a><br>
Giraṃ saccamudīraye;<br>
Yāya nābhisaje kañci,<br>
Tamahaṃ brūmi brāhmaṇaṃ.</p>
<p><a class='sc' id='45'></a><a class='vns' id='vns639'></a><a class='vnp' id='vnp633'></a><a class='ms' id='p_18Sn_760'></a>Yodha dīghaṃ va rassaṃ vā,<a class='brnum' id='br40'></a><br>
Aṇuṃ thūlaṃ subhāsubhaṃ;<br>
Loke adinnaṃ nādiyati,<br>
Tamahaṃ brūmi brāhmaṇaṃ.</p>
<p><a class='sc' id='46'></a><a class='vns' id='vns640'></a><a class='vnp' id='vnp634'></a><a class='ms' id='p_18Sn_761'></a>Āsā yassa na vijjanti,<a class='brnum' id='br41'></a><br>
Asmiṃ loke paramhi ca;<br>
<span class='var' id='note344' title='nirāsasaṃ (bj) | nirāsayaṃ (s1-3, pts1) | nirāsakaṃ (?)'>Nirāsāsaṃ</span> visaṃyuttaṃ,<br>
Tamahaṃ brūmi brāhmaṇaṃ.</p>
<p><a class='sc' id='47'></a><a class='vns' id='vns641'></a><a class='vnp' id='vnp635'></a><a class='ms' id='p_18Sn_762'></a>Yassālayā na vijjanti,<a class='brnum' id='br42'></a><br>
Aññāya akathaṅkathī;<br>
Amatogadhamanuppattaṃ,<br>
Tamahaṃ brūmi brāhmaṇaṃ.</p>
<p><a class='sc' id='48'></a><a class='vns' id='vns642'></a><a class='vnp' id='vnp636'></a><a class='ms' id='p_18Sn_763'></a>Yodha puññañca pāpañca,<a class='brnum' id='br43'></a><br>
Ubho saṅgamupaccagā;<br>
Asokaṃ virajaṃ suddhaṃ,<br>
Tamahaṃ brūmi brāhmaṇaṃ.</p>
<p><a class='sc' id='49'></a><a class='vns' id='vns643'></a><a class='vnp' id='vnp637'></a><a class='ms' id='p_18Sn_764'></a>Candaṃva vimalaṃ suddhaṃ,<a class='brnum' id='br44'></a><br>
Vippasannamanāvilaṃ;<br>
Nandībhavaparikkhīṇaṃ,<br>
Tamahaṃ brūmi brāhmaṇaṃ.</p>
<p><a class='sc' id='50'></a><a class='vns' id='vns644'></a><a class='vnp' id='vnp638'></a><a class='ms' id='p_18Sn_765'></a>Yomaṃ palipathaṃ duggaṃ,<a class='brnum' id='br45'></a><br>
Saṃsāraṃ mohamaccagā;<br>
Tiṇṇo pāraṅgato jhāyī,<br>
Anejo akathaṅkathī;<br>
Anupādāya nibbuto,<br>
Tamahaṃ brūmi brāhmaṇaṃ.</p>
<p><a class='sc' id='51'></a><a class='vns' id='vns645'></a><a class='vnp' id='vnp639'></a><a class='ms' id='p_18Sn_766'></a>Yodha kāme pahantvāna,<a class='brnum' id='br46'></a><br>
Anāgāro paribbaje;<br>
Kāmabhavaparikkhīṇaṃ,<br>
Tamahaṃ brūmi brāhmaṇaṃ.</p>
<p><a class='sc' id='52'></a><a class='vns' id='vns646'></a><a class='vnp' id='vnp640'></a><a class='ms' id='p_18Sn_767'></a>Yodha taṇhaṃ pahantvāna,<a class='brnum' id='br47'></a><br>
Anāgāro paribbaje;<br>
Taṇhābhavaparikkhīṇaṃ,<br>
Tamahaṃ brūmi brāhmaṇaṃ.</p>
<p><a class='sc' id='53'></a><a class='vns' id='vns647'></a><a class='vnp' id='vnp641'></a><a class='ms' id='p_18Sn_768'></a>Hitvā mānusakaṃ yogaṃ,<a class='brnum' id='br48'></a><br>
Dibbaṃ yogaṃ upaccagā;<br>
Sabbayogavisaṃyuttaṃ,<br>
Tamahaṃ brūmi brāhmaṇaṃ.</p>
<p><a class='sc' id='54'></a><a class='vns' id='vns648'></a><a class='vnp' id='vnp642'></a><a class='ms' id='p_18Sn_769'></a>Hitvā ratiñca aratiṃ,<a class='brnum' id='br49'></a><br>
Sītibhūtaṃ nirūpadhiṃ;<br>
Sabbalokābhibhuṃ vīraṃ,<br>
Tamahaṃ brūmi brāhmaṇaṃ.</p>
<p><a class='sc' id='55'></a><a class='vns' id='vns649'></a><a class='vnp' id='vnp643'></a><a class='pts' id='pts122'></a><a class='ms' id='p_18Sn_770'></a>Cutiṃ yo <span class='var' id='note345' title='yo’veti (?)'>vedi</span> sattānaṃ,<a class='brnum' id='br50'></a><br>
Upapattiñca sabbaso;<br>
Asattaṃ sugataṃ buddhaṃ,<br>
Tamahaṃ brūmi brāhmaṇaṃ.</p>
<p><a class='sc' id='56'></a><a class='vns' id='vns650'></a><a class='vnp' id='vnp644'></a><a class='ms' id='p_18Sn_771'></a>Yassa gatiṃ na jānanti,<a class='brnum' id='br51'></a><br>
Devā gandhabbamānusā;<br>
Khīṇāsavaṃ arahantaṃ,<br>
Tamahaṃ brūmi brāhmaṇaṃ.</p>
<p><a class='sc' id='57'></a><a class='vns' id='vns651'></a><a class='vnp' id='vnp645'></a><a class='ms' id='p_18Sn_772'></a>Yassa pure ca pacchā ca,<a class='brnum' id='br52'></a><br>
Majjhe ca natthi kiñcanaṃ;<br>
Akiñcanaṃ anādānaṃ,<br>
Tamahaṃ brūmi brāhmaṇaṃ.</p>
<p><a class='sc' id='58'></a><a class='vns' id='vns652'></a><a class='vnp' id='vnp646'></a><a class='ms' id='p_18Sn_773'></a>Usabhaṃ pavaraṃ vīraṃ,<a class='brnum' id='br53'></a><br>
Mahesiṃ vijitāvinaṃ;<br>
Anejaṃ nhātakaṃ buddhaṃ,<br>
Tamahaṃ brūmi brāhmaṇaṃ.</p>
<p><a class='sc' id='59'></a><a class='vns' id='vns653'></a><a class='vnp' id='vnp647'></a><a class='ms' id='p_18Sn_774'></a>Pubbenivāsaṃ yo <span class='var' id='note347' title='yo’veti (?)'>vedi</span>,<a class='brnum' id='br54'></a><br>
Saggāpāyañca passati;<br>
Atho jātikkhayaṃ patto,<br>
Tamahaṃ brūmi brāhmaṇaṃ.</p>
<p><a class='sc' id='60'></a><a class='vns' id='vns654'></a><a class='vnp' id='vnp648'></a><a class='ms' id='p_18Sn_775'></a>Samaññā hesā lokasmiṃ,<a class='brnum' id='br55'></a><br>
Nāmagottaṃ pakappitaṃ;<br>
Sammuccā samudāgataṃ,<br>
Tattha tattha pakappitaṃ.</p>
<p><a class='sc' id='61'></a><a class='vns' id='vns655'></a><a class='vnp' id='vnp649'></a><a class='ms' id='p_18Sn_776'></a>Dīgharattamanusayitaṃ,<a class='brnum' id='br56'></a><br>
Diṭṭhigatamajānataṃ;<br>
<span class='var' id='note349' title='ajānantā te (bj, c-a)'>Ajānantā no</span> pabruvanti,<br>
Jātiyā hoti brāhmaṇo.</p>
<p><a class='sc' id='62'></a><a class='vns' id='vns656'></a><a class='vnp' id='vnp650'></a><a class='ms' id='p_18Sn_777'></a>Na jaccā brāhmaṇo hoti,<a class='brnum' id='br57'></a><br>
Na jaccā hoti abrāhmaṇo;<br>
Kammunā brāhmaṇo hoti,<br>
Kammunā hoti abrāhmaṇo.</p>
<p><a class='sc' id='63'></a><a class='vns' id='vns657'></a><a class='vnp' id='vnp651'></a><a class='ms' id='p_18Sn_778'></a>Kassako kammunā hoti,<a class='brnum' id='br58'></a><br>
Sippiko hoti kammunā;<br>
Vāṇijo kammunā hoti,<br>
Pessiko hoti kammunā.</p>
<p><a class='sc' id='64'></a><a class='vns' id='vns658'></a><a class='vnp' id='vnp652'></a><a class='ms' id='p_18Sn_779'></a>Coropi kammunā hoti,<a class='brnum' id='br59'></a><br>
Yodhājīvopi kammunā;<br>
Yājako kammunā hoti,<br>
Rājāpi hoti kammunā.</p>
<p><a class='sc' id='65'></a><a class='vns' id='vns659'></a><a class='vnp' id='vnp653'></a><a class='pts' id='pts123'></a><a class='ms' id='p_18Sn_780'></a>Evametaṃ yathābhūtaṃ,<a class='brnum' id='br60'></a><br>
Kammaṃ passanti paṇḍitā;<br>
Paṭiccasamuppādadassā,<br>
Kammavipākakovidā.</p>
<p><a class='sc' id='66'></a><a class='vns' id='vns660'></a><a class='vnp' id='vnp654'></a><a class='ms' id='p_18Sn_781'></a>Kammunā vattati loko,<a class='brnum' id='br61'></a><br>
Kammunā vattati pajā;<br>
Kammanibandhanā sattā,<br>
Rathassāṇīva yāyato.</p>
<p><a class='sc' id='67'></a><a class='vns' id='vns661'></a><a class='vnp' id='vnp655'></a><a class='ms' id='p_18Sn_782'></a>Tapena brahmacariyena,<a class='brnum' id='br62'></a><br>
Saṃyamena damena ca;<br>
Etena brāhmaṇo hoti,<br>
Etaṃ brāhmaṇamuttamaṃ.</p>
<p><a class='sc' id='68'></a><a class='vns' id='vns662'></a><a class='vnp' id='vnp656'></a><a class='ms' id='p_18Sn_783'></a>Tīhi vijjāhi sampanno,<br>
santo khīṇapunabbhavo;<br>
Evaṃ vāseṭṭha jānāhi,<br>
brahmā sakko vijānatan”ti.</p>
</blockquote>
<p><a class='sc' id='69'></a><a class='ms' id='p_18Sn_784'></a>Evaṃ vutte, vāseṭṭhabhāradvājā māṇavā bhagavantaṃ etadavocuṃ: “abhikkantaṃ, bho gotama … pe … upāsake no bhavaṃ gotamo dhāretu ajjatagge <span class='var' id='note351' title='pāṇupetaṃ (bj, mr)'>pāṇupete</span> saraṇaṃ gate”ti.</p>
<p class='endsection'>Vāseṭṭhasuttaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Vāseṭṭhasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

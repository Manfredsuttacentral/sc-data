<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.1' lang='pli'>
<header>
<ul>
<li class='division'><span class='var' id='note235' title='pabbajāsuttaṃ (s2, s3)'>Sutta Nipāta&#160;3.1</span></li>
</ul>
<h1>Pabbajjāsutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns408'></a><a class='vnp' id='vnp405'></a><a class='pts' id='pts72'></a><a class='ms' id='p_18Sn_472'></a>“Pabbajjaṃ kittayissāmi,<br>
yathā pabbaji cakkhumā;<br>
Yathā vīmaṃsamāno so,<br>
pabbajjaṃ samarocayi.</p>
<p><a class='sc' id='2'></a><a class='vns' id='vns409'></a><a class='vnp' id='vnp406'></a><a class='ms' id='p_18Sn_473'></a>Sambādhoyaṃ gharāvāso,<a class='brnum' id='br2'></a><br>
rajassāyatanaṃ iti;<br>
Abbhokāsova pabbajjā,<br>
iti disvāna pabbaji.</p>
<p><a class='sc' id='3'></a><a class='vns' id='vns410'></a><a class='vnp' id='vnp407'></a><a class='ms' id='p_18Sn_474'></a>Pabbajitvāna kāyena,<a class='brnum' id='br3'></a><br>
pāpakammaṃ vivajjayi;<br>
Vacīduccaritaṃ hitvā,<br>
ājīvaṃ parisodhayi.</p>
<p><a class='sc' id='4'></a><a class='vns' id='vns411'></a><a class='vnp' id='vnp408'></a><a class='ms' id='p_18Sn_475'></a>Agamā rājagahaṃ buddho,<a class='brnum' id='br4'></a><br>
magadhānaṃ giribbajaṃ;<br>
Piṇḍāya abhihāresi,<br>
ākiṇṇavaralakkhaṇo”.</p>
<p><a class='sc' id='5'></a><a class='vns' id='vns412'></a><a class='vnp' id='vnp409'></a><a class='ms' id='p_18Sn_476'></a>Tamaddasā bimbisāro,<a class='brnum' id='br5'></a><br>
pāsādasmiṃ patiṭṭhito;<br>
Disvā lakkhaṇasampannaṃ,<br>
imamatthaṃ abhāsatha.</p>
<p><a class='sc' id='6'></a><a class='vns' id='vns413'></a><a class='vnp' id='vnp410'></a><a class='ms' id='p_18Sn_477'></a>“Imaṃ bhonto nisāmetha,<a class='brnum' id='br6'></a><br>
abhirūpo brahā suci;<br>
Caraṇena ca sampanno,<br>
yugamattañca pekkhati.</p>
<p><a class='sc' id='7'></a><a class='vns' id='vns414'></a><a class='vnp' id='vnp411'></a><a class='ms' id='p_18Sn_478'></a>Okkhittacakkhu satimā,<a class='brnum' id='br7'></a><br>
nāyaṃ nīcakulāmiva;<br>
Rājadūtābhidhāvantu,<br>
kuhiṃ bhikkhu gamissati”.</p>
<p><a class='sc' id='8'></a><a class='vns' id='vns415'></a><a class='vnp' id='vnp412'></a><a class='ms' id='p_18Sn_479'></a>Te pesitā rājadūtā,<a class='brnum' id='br8'></a><br>
piṭṭhito anubandhisuṃ;<br>
Kuhiṃ gamissati bhikkhu,<br>
kattha vāso bhavissati.</p>
<p><a class='sc' id='9'></a><a class='vns' id='vns416'></a><a class='vnp' id='vnp413'></a><a class='ms' id='p_18Sn_480'></a>Sapadānaṃ caramāno,<a class='brnum' id='br9'></a><br>
guttadvāro susaṃvuto;<br>
Khippaṃ pattaṃ apūresi,<br>
sampajāno paṭissato.</p>
<p><a class='sc' id='10'></a><a class='vns' id='vns417'></a><a class='vnp' id='vnp414'></a><a class='pts' id='pts73'></a><a class='ms' id='p_18Sn_481'></a>Piṇḍacāraṃ caritvāna,<a class='brnum' id='br10'></a><br>
Nikkhamma nagarā muni;<br>
Paṇḍavaṃ abhihāresi,<br>
Ettha vāso bhavissati.</p>
<p><a class='sc' id='11'></a><a class='vns' id='vns418'></a><a class='vnp' id='vnp415'></a><a class='ms' id='p_18Sn_482'></a>Disvāna vāsūpagataṃ,<a class='brnum' id='br11'></a><br>
<span class='var' id='note236' title='tato (bj, pts1)'>Tayo</span> dūtā upāvisuṃ;<br>
Tesu <span class='var' id='note237' title='eko va dūto (bj) | eko ca dūto (s1-3, pts1)'>ekova</span> āgantvā,<br>
Rājino paṭivedayi.</p>
<p><a class='sc' id='12'></a><a class='vns' id='vns419'></a><a class='vnp' id='vnp416'></a><a class='ms' id='p_18Sn_483'></a>“Esa bhikkhu mahārāja,<a class='brnum' id='br12'></a><br>
Paṇḍavassa <span class='var' id='note238' title='purakkhato (bj, s1-3, mr)'>puratthato</span>;<br>
Nisinno byagghusabhova,<br>
Sīhova girigabbhare”.</p>
<p><a class='sc' id='13'></a><a class='vns' id='vns420'></a><a class='vnp' id='vnp417'></a><a class='ms' id='p_18Sn_484'></a>Sutvāna dūtavacanaṃ,<a class='brnum' id='br13'></a><br>
Bhaddayānena khattiyo;<br>
Taramānarūpo niyyāsi,<br>
Yena paṇḍavapabbato.</p>
<p><a class='sc' id='14'></a><a class='vns' id='vns421'></a><a class='vnp' id='vnp418'></a><a class='ms' id='p_18Sn_485'></a>Sa yānabhūmiṃ yāyitvā,<a class='brnum' id='br14'></a><br>
Yānā oruyha khattiyo;<br>
Pattiko upasaṅkamma,<br>
Āsajja naṃ upāvisi.</p>
<p><a class='sc' id='15'></a><a class='vns' id='vns422'></a><a class='vnp' id='vnp419'></a><a class='ms' id='p_18Sn_486'></a>Nisajja rājā sammodi,<a class='brnum' id='br15'></a><br>
Kathaṃ sāraṇīyaṃ tato;<br>
Kathaṃ so vītisāretvā,<br>
Imamatthaṃ abhāsatha.</p>
<p><a class='sc' id='16'></a><a class='vns' id='vns423'></a><a class='vnp' id='vnp420'></a><a class='ms' id='p_18Sn_487'></a>“Yuvā ca daharo cāsi,<a class='brnum' id='br16'></a><br>
<span class='var' id='note239' title='paṭhamuppatito (bj) | paṭhamuppattito (s1-3)'>Paṭhamuppattiko</span> susu;<br>
Vaṇṇārohena sampanno,<br>
Jātimā viya khattiyo.</p>
<p><a class='sc' id='17'></a><a class='vns' id='vns424'></a><a class='vnp' id='vnp421'></a><a class='ms' id='p_18Sn_488'></a>Sobhayanto anīkaggaṃ,<a class='brnum' id='br17'></a><br>
Nāgasaṅghapurakkhato;<br>
Dadāmi bhoge bhuñjassu,<br>
Jātiṃ akkhāhi pucchito”.</p>
<p><a class='sc' id='18'></a><a class='vns' id='vns425'></a><a class='vnp' id='vnp422'></a><a class='ms' id='p_18Sn_489'></a>“Ujuṃ janapado rāja,<a class='brnum' id='br18'></a><br>
Himavantassa passato;<br>
Dhanaviriyena sampanno,<br>
<span class='var' id='note240' title='kosalassa (s1-3, mr)'>Kosalesu</span> niketino.</p>
<p><a class='sc' id='19'></a><a class='vns' id='vns426'></a><a class='vnp' id='vnp423'></a><a class='pts' id='pts74'></a><a class='ms' id='p_18Sn_490'></a><span class='var' id='note241' title='ādicco (mr)'>Ādiccā</span> nāma gottena,<a class='brnum' id='br19'></a><br>
<span class='var' id='note242' title='sākiyo (mr)'>Sākiyā</span> nāma jātiyā;<br>
Tamhā kulā pabbajitomhi,<br>
Na kāme abhipatthayaṃ.</p>
<p><a class='sc' id='20'></a><a class='vns' id='vns427'></a><a class='vnp' id='vnp424'></a><a class='ms' id='p_18Sn_491'></a>Kāmesvādīnavaṃ disvā,<a class='brnum' id='br20'></a><br>
Nekkhammaṃ daṭṭhu khemato;<br>
Padhānāya gamissāmi,<br>
Ettha me rañjatī mano”ti.</p>
</blockquote>
<p class='endsection'>Pabbajjāsuttaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Pabbajjāsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

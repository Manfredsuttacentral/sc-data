<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.12' lang='pli'>
<header>
<ul>
<li class='division'>Sutta Nipāta&#160;3.12</li>
</ul>
<h1>Dvayatānupassanāsutta</h1>
</header>
<p><a class='sc' id='1'></a><a class='pts' id='pts140'></a><a class='ms' id='p_18Sn_864'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto abbhokāse nisinno hoti. Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi:</p>
<p><a class='sc' id='2'></a><a class='ms' id='p_18Sn_865'></a>“‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sambodhagāmīnaṃ kā upanisā savanāyā’ti, iti ce, bhikkhave, pucchitāro assu, te evamassu vacanīyā: ‘yāvadeva dvayatānaṃ dhammānaṃ yathābhūtaṃ ñāṇāyā’ti. Kiñca dvayataṃ vadetha?</p>
<p><a class='sc' id='3'></a><a class='ms' id='p_18Sn_866'></a>Idaṃ dukkhaṃ, ayaṃ dukkhasamudayoti ayamekānupassanā. Ayaṃ dukkhanirodho, ayaṃdukkhanirodhagāminī paṭipadāti, ayaṃ dutiyānupassanā. Evaṃ sammādvayatānupassino kho, bhikkhave, bhikkhuno appamattassa ātāpino pahitattassaviharato dvinnaṃ phalānaṃ aññataraṃ phalaṃ pāṭikaṅkhaṃ— diṭṭheva dhamme aññā,sati vā upādisese anāgāmitā”ti.</p>
<p><a class='sc' id='4'></a><a class='ms' id='p_18Sn_867'></a>Idamavoca bhagavā. Idaṃ vatvāna sugato athāparaṃ etadavoca satthā:</p>
<blockquote class='gatha'>
<p><a class='sc' id='5'></a><a class='vns' id='vns730'></a><a class='vnp' id='vnp724'></a><a class='ms' id='p_18Sn_868'></a>“Ye dukkhaṃ nappajānanti,<br>
atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ na jānanti,<br>
dukkhūpasamagāminaṃ.</p>
<p><a class='sc' id='6'></a><a class='vns' id='vns731'></a><a class='vnp' id='vnp725'></a><a class='ms' id='p_18Sn_869'></a>Cetovimuttihīnā te,<br>
Atho paññāvimuttiyā;<br>
Abhabbā te antakiriyāya,<br>
Te ve jātijarūpagā.</p>
<p><a class='sc' id='7'></a><a class='vns' id='vns732'></a><a class='vnp' id='vnp726'></a><a class='pts' id='pts141'></a><a class='ms' id='p_18Sn_870'></a>Ye ca dukkhaṃ pajānanti,<br>
atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ pajānanti,<br>
dukkhūpasamagāminaṃ.</p>
<p><a class='sc' id='8'></a><a class='vns' id='vns733'></a><a class='vnp' id='vnp727'></a><a class='ms' id='p_18Sn_871'></a>Cetovimuttisampannā,<br>
Atho paññāvimuttiyā;<br>
Bhabbā te antakiriyāya,<br>
Na te jātijarūpagāti.</p>
</blockquote>
<p><a class='sc' id='9'></a><a class='ms' id='p_18Sn_872'></a>‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ upadhipaccayāti, ayamekānupassanā. Upadhīnaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='10'></a><a class='vns' id='vns734'></a><a class='vnp' id='vnp728'></a><a class='ms' id='p_18Sn_873'></a>“Upadhinidānā pabhavanti dukkhā,<br>
Ye keci lokasmimanekarūpā;<br>
Yo ve avidvā upadhiṃ karoti,<br>
Punappunaṃ dukkhamupeti mando;<br>
Tasmā pajānaṃ upadhiṃ na kayirā,<br>
Dukkhassa jātippabhavānupassīti.</p>
</blockquote>
<p><a class='sc' id='11'></a><a class='ms' id='p_18Sn_874'></a>‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ avijjāpaccayāti, ayamekānupassanā. Avijjāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='12'></a><a class='vns' id='vns735'></a><a class='vnp' id='vnp729'></a><a class='pts' id='pts142'></a><a class='ms' id='p_18Sn_875'></a>“Jātimaraṇasaṃsāraṃ,<br>
ye vajanti punappunaṃ;<br>
Itthabhāvaññathābhāvaṃ,<br>
avijjāyeva sā gati.</p>
<p><a class='sc' id='13'></a><a class='vns' id='vns736'></a><a class='vnp' id='vnp730'></a><a class='ms' id='p_18Sn_876'></a>Avijjā hāyaṃ mahāmoho,<br>
Yenidaṃ saṃsitaṃ ciraṃ;<br>
Vijjāgatā ca ye sattā,<br>
<span class='var' id='note400' title='nāgacchanti (bj, pts1)'>Na te gacchanti</span> punabbhavanti.</p>
</blockquote>
<p><a class='sc' id='14'></a><a class='ms' id='p_18Sn_877'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ saṅkhārapaccayāti, ayamekānupassanā. Saṅkhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='15'></a><a class='vns' id='vns737'></a><a class='vnp' id='vnp731'></a><a class='ms' id='p_18Sn_878'></a>“Yaṃ kiñci dukkhaṃ sambhoti,<br>
sabbaṃ saṅkhārapaccayā;<br>
Saṅkhārānaṃ nirodhena,<br>
natthi dukkhassa sambhavo.</p>
<p><a class='sc' id='16'></a><a class='vns' id='vns738'></a><a class='vnp' id='vnp732'></a><a class='ms' id='p_18Sn_879'></a>Etamādīnavaṃ ñatvā,<br>
dukkhaṃ saṅkhārapaccayā;<br>
Sabbasaṅkhārasamathā,<br>
saññānaṃ uparodhanā;<br>
Evaṃ dukkhakkhayo hoti,<br>
etaṃ ñatvā yathātathaṃ.</p>
<p><a class='sc' id='17'></a><a class='vns' id='vns739'></a><a class='vnp' id='vnp733'></a><a class='ms' id='p_18Sn_880'></a>Sammaddasā vedaguno,<br>
Sammadaññāya paṇḍitā;<br>
Abhibhuyya mārasaṃyogaṃ,<br>
<span class='var' id='note401' title='nāgacchanti (bj, pts1)'>Na gacchanti</span> punabbhavanti.</p>
</blockquote>
<p><a class='sc' id='18'></a><a class='pts' id='pts143'></a><a class='ms' id='p_18Sn_881'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ viññāṇapaccayāti, ayamekānupassanā. Viññāṇassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='19'></a><a class='vns' id='vns740'></a><a class='vnp' id='vnp734'></a><a class='ms' id='p_18Sn_882'></a>“Yaṃ kiñci dukkhaṃ sambhoti,<br>
Sabbaṃ viññāṇapaccayā;<br>
Viññāṇassa nirodhena,<br>
Natthi dukkhassa sambhavo.</p>
<p><a class='sc' id='20'></a><a class='vns' id='vns741'></a><a class='vnp' id='vnp735'></a><a class='ms' id='p_18Sn_883'></a>Etamādīnavaṃ ñatvā,<br>
Dukkhaṃ viññāṇapaccayā;<br>
Viññāṇūpasamā bhikkhu,<br>
Nicchāto parinibbutoti.</p>
</blockquote>
<p><a class='sc' id='21'></a><a class='ms' id='p_18Sn_884'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ phassapaccayāti, ayamekānupassanā. Phassassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='22'></a><a class='vns' id='vns742'></a><a class='vnp' id='vnp736'></a><a class='ms' id='p_18Sn_885'></a>“Tesaṃ phassaparetānaṃ,<br>
Bhavasotānusārinaṃ;<br>
Kummaggapaṭipannānaṃ,<br>
Ārā saṃyojanakkhayo.</p>
<p><a class='sc' id='23'></a><a class='vns' id='vns743'></a><a class='vnp' id='vnp737'></a><a class='ms' id='p_18Sn_886'></a>Ye ca phassaṃ pariññāya,<br>
<span class='var' id='note402' title='aññāya upasame (bj, pts1) | paññāya upasame (s1-3)'>Aññāyupasame</span> ratā;<br>
Te ve phassābhisamayā,<br>
Nicchātā parinibbutāti.</p>
</blockquote>
<p><a class='sc' id='24'></a><a class='ms' id='p_18Sn_887'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ vedanāpaccayāti, ayamekānupassanā. Vedanānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='25'></a><a class='vns' id='vns744'></a><a class='vnp' id='vnp738'></a><a class='pts' id='pts144'></a><a class='ms' id='p_18Sn_888'></a>“Sukhaṃ vā yadi vā dukkhaṃ,<br>
Adukkhamasukhaṃ saha;<br>
Ajjhattañca bahiddhā ca,<br>
Yaṃ kiñci atthi veditaṃ.</p>
<p><a class='sc' id='26'></a><a class='vns' id='vns745'></a><a class='vnp' id='vnp739'></a><a class='ms' id='p_18Sn_889'></a>Etaṃ dukkhanti ñatvāna,<br>
Mosadhammaṃ <span class='var' id='note403' title='palokitaṃ (bj)'>palokinaṃ</span>;<br>
Phussa phussa vayaṃ passaṃ,<br>
Evaṃ tattha <span class='var' id='note404' title='vijānāti (bj) | virajjati (si, pts1)'>vijānati</span>;<br>
Vedanānaṃ khayā bhikkhu,<br>
Nicchāto parinibbutoti.</p>
</blockquote>
<p><a class='sc' id='27'></a><a class='ms' id='p_18Sn_890'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ taṇhāpaccayāti, ayamekānupassanā. Taṇhāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='28'></a><a class='vns' id='vns746'></a><a class='vnp' id='vnp740'></a><a class='ms' id='p_18Sn_891'></a>“Taṇhādutiyo puriso,<br>
Dīghamaddhāna saṃsaraṃ;<br>
Itthabhāvaññathābhāvaṃ,<br>
Saṃsāraṃ nātivattati.</p>
<p><a class='sc' id='29'></a><a class='vns' id='vns747'></a><a class='vnp' id='vnp741'></a><a class='ms' id='p_18Sn_892'></a>Etamādīnavaṃ ñatvā,<br>
<span class='var' id='note406' title='taṇhā (bahūsu)'>Taṇhaṃ</span> dukkhassa sambhavaṃ;<br>
Vītataṇho anādāno,<br>
Sato bhikkhu paribbajeti.</p>
</blockquote>
<p><a class='sc' id='30'></a><a class='ms' id='p_18Sn_893'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ upādānapaccayāti, ayamekānupassanā. <span class='var' id='note407' title='upādānassa (s1-3, mr)'>Upādānānaṃ</span> tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='31'></a><a class='vns' id='vns748'></a><a class='vnp' id='vnp742'></a><a class='ms' id='p_18Sn_894'></a>“Upādānapaccayā bhavo,<br>
Bhūto dukkhaṃ nigacchati;<br>
Jātassa maraṇaṃ hoti,<br>
Eso dukkhassa sambhavo.</p>
<p><a class='sc' id='32'></a><a class='vns' id='vns749'></a><a class='vnp' id='vnp743'></a><a class='ms' id='p_18Sn_895'></a>Tasmā upādānakkhayā,<br>
Sammadaññāya paṇḍitā;<br>
Jātikkhayaṃ abhiññāya,<br>
Na gacchanti punabbhavanti.</p>
</blockquote>
<p><a class='sc' id='33'></a><a class='pts' id='pts145'></a><a class='ms' id='p_18Sn_896'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ ārambhapaccayāti, ayamekānupassanā. Ārambhānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='34'></a><a class='vns' id='vns750'></a><a class='vnp' id='vnp744'></a><a class='ms' id='p_18Sn_897'></a>“Yaṃ kiñci dukkhaṃ sambhoti,<br>
Sabbaṃ ārambhapaccayā;<br>
Ārambhānaṃ nirodhena,<br>
Natthi dukkhassa sambhavo.</p>
<p><a class='sc' id='35'></a><a class='vns' id='vns751'></a><a class='vnp' id='vnp745'></a><a class='ms' id='p_18Sn_898'></a>Etamādīnavaṃ ñatvā,<br>
Dukkhaṃ ārambhapaccayā;<br>
Sabbārambhaṃ paṭinissajja,<br>
Anārambhe vimuttino.</p>
<p><a class='sc' id='36'></a><a class='vns' id='vns752'></a><a class='vnp' id='vnp746'></a><a class='ms' id='p_18Sn_899'></a>Ucchinnabhavataṇhassa,<br>
Santacittassa bhikkhuno;<br>
<span class='var' id='note409' title='vitiṇṇo (bj, pts1)'>Vikkhīṇo</span> jātisaṃsāro,<br>
Natthi tassa punabbhavoti.</p>
</blockquote>
<p><a class='sc' id='37'></a><a class='ms' id='p_18Sn_900'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ āhārapaccayāti, ayamekānupassanā. Āhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='38'></a><a class='vns' id='vns753'></a><a class='vnp' id='vnp747'></a><a class='ms' id='p_18Sn_901'></a>“Yaṃ kiñci dukkhaṃ sambhoti,<br>
Sabbaṃ āhārapaccayā;<br>
Āhārānaṃ nirodhena,<br>
Natthi dukkhassa sambhavo.</p>
<p><a class='sc' id='39'></a><a class='vns' id='vns754'></a><a class='vnp' id='vnp748'></a><a class='ms' id='p_18Sn_902'></a>Etamādīnavaṃ ñatvā,<br>
Dukkhaṃ āhārapaccayā;<br>
Sabbāhāraṃ pariññāya,<br>
Sabbāhāramanissito.</p>
<p><a class='sc' id='40'></a><a class='vns' id='vns755'></a><a class='vnp' id='vnp749'></a><a class='pts' id='pts146'></a><a class='ms' id='p_18Sn_903'></a>Ārogyaṃ sammadaññāya,<br>
Āsavānaṃ parikkhayā;<br>
Saṅkhāya sevī dhammaṭṭho,<br>
<span class='var' id='note410' title='saṅkhaṃ nopeti (bj) | saṅkhyannopeti (s1-3) | saṅkhaṃ na upeti (pts1)'>Saṅkhyaṃ nopeti</span> vedagūti.</p>
</blockquote>
<p><a class='sc' id='41'></a><a class='ms' id='p_18Sn_904'></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ iñjitapaccayāti, ayamekānupassanā. Iñjitānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='42'></a><a class='vns' id='vns756'></a><a class='vnp' id='vnp750'></a><a class='ms' id='p_18Sn_905'></a>“Yaṃ kiñci dukkhaṃ sambhoti,<br>
Sabbaṃ iñjitapaccayā;<br>
Iñjitānaṃ nirodhena,<br>
Natthi dukkhassa sambhavo.</p>
<p><a class='sc' id='43'></a><a class='vns' id='vns757'></a><a class='vnp' id='vnp751'></a><a class='ms' id='p_18Sn_906'></a>Etamādīnavaṃ ñatvā,<br>
Dukkhaṃ iñjitapaccayā;<br>
Tasmā hi ejaṃ vossajja,<br>
Saṅkhāre uparundhiya;<br>
Anejo anupādāno,<br>
Sato bhikkhu paribbajeti.</p>
</blockquote>
<p><a class='sc' id='44'></a><a class='ms' id='p_18Sn_907'></a>‘Siyā aññenapi … pe … kathañca siyā? Nissitassa calitaṃ hotīti, ayamekānupassanā. Anissito na calatīti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='45'></a><a class='vns' id='vns758'></a><a class='vnp' id='vnp752'></a><a class='ms' id='p_18Sn_908'></a>“Anissito na calati,<br>
Nissito ca upādiyaṃ;<br>
Itthabhāvaññathābhāvaṃ,<br>
Saṃsāraṃ nātivattati.</p>
<p><a class='sc' id='46'></a><a class='vns' id='vns759'></a><a class='vnp' id='vnp753'></a><a class='ms' id='p_18Sn_909'></a>Etamādīnavaṃ ñatvā,<br>
Nissayesu mahabbhayaṃ;<br>
Anissito anupādāno,<br>
Sato bhikkhu paribbajeti.</p>
</blockquote>
<p><a class='sc' id='47'></a><a class='pts' id='pts147'></a><a class='ms' id='p_18Sn_910'></a>‘Siyā aññenapi … pe … kathañca siyā? Rūpehi, bhikkhave, <span class='var' id='note411' title='āruppā (bj, pts1)'>arūpā</span> santatarāti, ayamekānupassanā. Arūpehi nirodho santataroti, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='48'></a><a class='vns' id='vns760'></a><a class='vnp' id='vnp754'></a><a class='ms' id='p_18Sn_911'></a>“Ye ca rūpūpagā sattā,<br>
Ye ca <span class='var' id='note412' title='āruppavāsino (bj, pts1)'>arūpaṭṭhāyino</span>;<br>
Nirodhaṃ appajānantā,<br>
Āgantāro punabbhavaṃ.</p>
<p><a class='sc' id='49'></a><a class='vns' id='vns761'></a><a class='vnp' id='vnp755'></a><a class='ms' id='p_18Sn_912'></a>Ye ca rūpe pariññāya,<br>
Arūpesu <span class='var' id='note413' title='susaṇṭhitā (bj, s1-3, pts1)'>asaṇṭhitā</span>;<br>
Nirodhe ye vimuccanti,<br>
Te janā maccuhāyinoti.</p>
</blockquote>
<p><a class='sc' id='50'></a><a class='ms' id='p_18Sn_913'></a>‘Siyā aññenapi … pe … kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave, sadevakassa … pe … sadevamanussāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā … pe … athāparaṃ etadavoca satthā:</p>
<blockquote class='gatha'>
<p><a class='sc' id='51'></a><a class='vns' id='vns762'></a><a class='vnp' id='vnp756'></a><a class='ms' id='p_18Sn_914'></a>“Anattani <span class='var' id='note414' title='attamānī (s1-3) | attamānaṃ (pts1, mr)'>attamāniṃ</span>,<br>
Passa lokaṃ sadevakaṃ;<br>
Niviṭṭhaṃ nāmarūpasmiṃ,<br>
Idaṃ saccanti maññati.</p>
<p><a class='sc' id='52'></a><a class='vns' id='vns763'></a><a class='vnp' id='vnp757'></a><a class='ms' id='p_18Sn_915'></a>Yena yena hi maññanti,<br>
Tato taṃ hoti aññathā;<br>
Tañhi tassa musā hoti,<br>
Mosadhammañhi ittaraṃ.</p>
<p><a class='sc' id='53'></a><a class='vns' id='vns764'></a><a class='vnp' id='vnp758'></a><a class='pts' id='pts148'></a><a class='ms' id='p_18Sn_916'></a>Amosadhammaṃ nibbānaṃ,<br>
Tadariyā saccato vidū;<br>
Te ve saccābhisamayā,<br>
Nicchātā parinibbutāti.</p>
</blockquote>
<p><a class='sc' id='54'></a><a class='ms' id='p_18Sn_917'></a>‘Siyā aññenapi pariyāyena sammā dvayatānupassanā’ti, iti ce, bhikkhave,pucchitāro assu; ‘siyā’tissu vacanīyā. Kathañca siyā? Yaṃ, bhikkhave,sadevakassa lokassa samārakassa sabrahmakassa sassamaṇabrāhmaṇiyā pajāyasadevamanussāya idaṃ sukhanti upanijjhāyitaṃ, tadamariyānaṃ etaṃ dukkhantiyathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave,sadevakassa … pe … sadevamanussāya idaṃ dukkhanti upanijjhāyitaṃ tadamariyānaṃetaṃ sukhanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃsammā dvayatānupassino kho, bhikkhave, bhikkhuno appamattassa ātāpinopahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ— diṭṭhevadhamme aññā, sati vā upādisese anāgāmitāti. Idamavoca bhagavā. Idaṃ vatvānasugato athāparaṃ etadavoca satthā:</p>
<blockquote class='gatha'>
<p><a class='sc' id='55'></a><a class='vns' id='vns765'></a><a class='vnp' id='vnp759'></a><a class='ms' id='p_18Sn_918'></a>“Rūpā saddā rasā gandhā,<br>
Phassā dhammā ca kevalā;<br>
Iṭṭhā kantā manāpā ca,<br>
Yāvatatthīti vuccati.</p>
<p><a class='sc' id='56'></a><a class='vns' id='vns766'></a><a class='vnp' id='vnp760'></a><a class='ms' id='p_18Sn_919'></a>Sadevakassa lokassa,<br>
Ete vo sukhasammatā;<br>
Yattha cete nirujjhanti,<br>
Taṃ nesaṃ dukkhasammataṃ.</p>
<p><a class='sc' id='57'></a><a class='vns' id='vns767'></a><a class='vnp' id='vnp761'></a><a class='ms' id='p_18Sn_920'></a>Sukhanti diṭṭhamariyehi,<br>
Sakkāyassuparodhanaṃ;<br>
Paccanīkamidaṃ hoti,<br>
Sabbalokena passataṃ.</p>
<p><a class='sc' id='58'></a><a class='vns' id='vns768'></a><a class='vnp' id='vnp762'></a><a class='pts' id='pts149'></a><a class='ms' id='p_18Sn_921'></a>Yaṃ pare sukhato āhu,<br>
Tadariyā āhu dukkhato;<br>
Yaṃ pare dukkhato āhu,<br>
Tadariyā sukhato vidū.</p>
<p><a class='sc' id='59'></a><a class='vns' id='vns769'></a><a class='ms' id='p_18Sn_922'></a>Passa dhammaṃ durājānaṃ,<br>
<span class='var' id='note416' title='sampamūḷhettha aviddasu (bj) | sampamūḷhettha aviddasū (pts1) | sammūḷhettha aviddasu (?)'>Sampamūḷhetthaviddasu</span>;<br>
<a class='vnp' id='vnp763'></a>Nivutānaṃ tamo hoti,<br>
Andhakāro apassataṃ.</p>
<p><a class='sc' id='60'></a><a class='vns' id='vns770'></a>Satañca vivaṭaṃ hoti,<br>
Āloko passatāmiva;<br>
Santike na vijānanti,<br>
Magā dhammassa kovidā.</p>
<p><a class='sc' id='61'></a><a class='vns' id='vns771'></a><a class='vnp' id='vnp764'></a><a class='ms' id='p_18Sn_924'></a>Bhavarāgaparetehi,<br>
Bhavasotānusāribhi;<br>
Māradheyyānupannehi,<br>
Nāyaṃ dhammo susambudho.</p>
<p><a class='sc' id='62'></a><a class='vns' id='vns772'></a><a class='vnp' id='vnp765'></a><a class='ms' id='p_18Sn_925'></a>Ko nu aññatra mariyehi,<br>
Padaṃ sambuddhumarahati;<br>
Yaṃ padaṃ sammadaññāya,<br>
Parinibbanti anāsavā”ti.</p>
</blockquote>
<p><a class='sc' id='63'></a><a class='ms' id='p_18Sn_926'></a>Idamavoca bhagavā. Attamanā te bhikkhū bhagavato bhāsitaṃ abhinandunti. <span class='var' id='note417' title='imasmiṃ kho (bj, pts1)'>Imasmiñca</span> pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.</p>
<p class='endsection'>Dvayatānupassanāsuttaṃ dvādasamaṃ.</p>
<blockquote class='uddanagatha'>
<p><a class='sc' id='64'></a><a class='pts' id='pts150'></a><a class='ms' id='p_18Sn_929'></a>Saccaṃ upadhi avijjā ca,<br>
saṅkhāre viññāṇapañcamaṃ;<br>
Phassavedaniyā taṇhā,<br>
upādānārambhaāhārā;<br>
Iñjitaṃ calitaṃ rūpaṃ,<br>
saccaṃ dukkhena soḷasāti.</p>
</blockquote>
<p class='endsutta'>Mahāvaggo tatiyo.</p>
<blockquote class='uddanagatha'>
<p><a class='sc' id='65'></a><a class='ms' id='p_18Sn_932'></a>Pabbajjā ca padhānañca,<br>
subhāsitañca sundari;<br>
Māghasuttaṃ sabhiyo ca,<br>
selo sallañca vuccati.</p>
<p><a class='sc' id='66'></a><a class='ms' id='p_18Sn_933'></a>Vāseṭṭho cāpi kokāli,<br>
Nālako dvayatānupassanā;<br>
Dvādasetāni suttāni,<br>
Mahāvaggoti vuccatīti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Dvayatānupassanāsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

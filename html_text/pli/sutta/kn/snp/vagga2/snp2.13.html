<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.13' lang='pli'>
<header>
<ul>
<li class='division'><span class='var' id='note218' title='sammāparibbājaniyasuttaṃ (s1-3) | sammāparibbājaniyasutta (pts1)'>Sutta Nipāta&#160;2.13</span></li>
</ul>
<h1>Sammāparibbājanīyasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns362'></a><a class='vnp' id='vnp359'></a><a class='pts' id='pts63'></a><a class='ms' id='p_18Sn_419'></a>“Pucchāmi muniṃ pahūtapaññaṃ,<br>
Tiṇṇaṃ pāraṅgataṃ parinibbutaṃ ṭhitattaṃ;<br>
Nikkhamma gharā panujja kāme,<br>
Kathaṃ bhikkhu sammā so loke paribbajeyya”.</p>
<p><a class='sc' id='2'></a><a class='vns' id='vns363'></a><a class='vnp' id='vnp360'></a><a class='ms' id='p_18Sn_420'></a>“Yassa maṅgalā samūhatā,<a class='brnum' id='br2'></a><br>
<span class='speaker'>(iti bhagavā):</span><br>
Uppātā supinā ca lakkhaṇā ca;<br>
So maṅgaladosavippahīno,<br>
Sammā so loke paribbajeyya.</p>
<p><a class='sc' id='3'></a><a class='vns' id='vns364'></a><a class='vnp' id='vnp361'></a><a class='ms' id='p_18Sn_421'></a>Rāgaṃ vinayetha mānusesu,<a class='brnum' id='br3'></a><br>
Dibbesu kāmesu cāpi bhikkhu;<br>
Atikkamma bhavaṃ samecca dhammaṃ,<br>
Sammā so loke paribbajeyya.</p>
<p><a class='sc' id='4'></a><a class='vns' id='vns365'></a><a class='vnp' id='vnp362'></a><a class='ms' id='p_18Sn_422'></a>Vipiṭṭhikatvāna pesuṇāni,<a class='brnum' id='br4'></a><br>
Kodhaṃ kadarīyaṃ jaheyya bhikkhu;<br>
Anurodhavirodhavippahīno,<br>
Sammā so loke paribbajeyya.</p>
<p><a class='sc' id='5'></a><a class='vns' id='vns366'></a><a class='vnp' id='vnp363'></a><a class='ms' id='p_18Sn_423'></a>Hitvāna piyañca appiyañca,<a class='brnum' id='br5'></a><br>
Anupādāya anissito kuhiñci;<br>
Saṃyojaniyehi vippamutto,<br>
Sammā so loke paribbajeyya.</p>
<p><a class='sc' id='6'></a><a class='vns' id='vns367'></a><a class='vnp' id='vnp364'></a><a class='ms' id='p_18Sn_424'></a>Na so upadhīsu sārameti,<a class='brnum' id='br6'></a><br>
Ādānesu vineyya chandarāgaṃ;<br>
So anissito anaññaneyyo,<br>
Sammā so loke paribbajeyya.</p>
<p><a class='sc' id='7'></a><a class='vns' id='vns368'></a><a class='vnp' id='vnp365'></a><a class='pts' id='pts64'></a><a class='ms' id='p_18Sn_425'></a>Vacasā manasā ca kammunā ca,<a class='brnum' id='br7'></a><br>
Aviruddho sammā viditvā dhammaṃ;<br>
Nibbānapadābhipatthayāno,<br>
Sammā so loke paribbajeyya.</p>
<p><a class='sc' id='8'></a><a class='vns' id='vns369'></a><a class='vnp' id='vnp366'></a><a class='ms' id='p_18Sn_426'></a>Yo vandati manti <span class='var' id='note220' title='na uṇṇameyya (bj, s1-3, pts1) | nuṇṇameyya (bahūsu)'>nunnameyya</span>,<a class='brnum' id='br8'></a><br>
Akkuṭṭhopi na sandhiyetha bhikkhu;<br>
Laddhā parabhojanaṃ na majje,<br>
Sammā so loke paribbajeyya.</p>
<p><a class='sc' id='9'></a><a class='vns' id='vns370'></a><a class='vnp' id='vnp367'></a><a class='ms' id='p_18Sn_427'></a>Lobhañca bhavañca vippahāya,<a class='brnum' id='br9'></a><br>
Virato <span class='var' id='note221' title='chedanabandhanāto (bj, pts1) | chedanabandhanato (s1-3)'>chedanabandhanā ca</span> bhikkhu;<br>
So tiṇṇakathaṃkatho visallo,<br>
Sammā so loke paribbajeyya.</p>
<p><a class='sc' id='10'></a><a class='vns' id='vns371'></a><a class='vnp' id='vnp368'></a><a class='ms' id='p_18Sn_428'></a>Sāruppaṃ attano viditvā,<a class='brnum' id='br10'></a><br>
No ca bhikkhu hiṃseyya kañci loke;<br>
Yathātathiyaṃ viditvā dhammaṃ,<br>
Sammā so loke paribbajeyya.</p>
<p><a class='sc' id='11'></a><a class='vns' id='vns372'></a><a class='vnp' id='vnp369'></a><a class='ms' id='p_18Sn_429'></a>Yassānusayā na santi keci,<a class='brnum' id='br11'></a><br>
<span class='var' id='note222' title='mūlā (bj, s1-3, pts1)'>Mūlā ca</span> akusalā samūhatāse;<br>
So <span class='var' id='note223' title='nirāsayo (bj, pts1) | nirāsaso (s1-3)'>nirāso</span> <span class='var' id='note224' title='anāsayāno (bj) | anāsasāno (s1-3, pts1)'>anāsisāno</span>,<br>
Sammā so loke paribbajeyya.</p>
<p><a class='sc' id='12'></a><a class='vns' id='vns373'></a><a class='vnp' id='vnp370'></a><a class='pts' id='pts65'></a><a class='ms' id='p_18Sn_430'></a>Āsavakhīṇo pahīnamāno,<a class='brnum' id='br12'></a><br>
Sabbaṃ rāgapathaṃ upātivatto;<br>
Danto parinibbuto ṭhitatto,<br>
Sammā so loke paribbajeyya.</p>
<p><a class='sc' id='13'></a><a class='vns' id='vns374'></a><a class='vnp' id='vnp371'></a><a class='ms' id='p_18Sn_431'></a>Saddho sutavā niyāmadassī,<a class='brnum' id='br13'></a><br>
Vaggagatesu na vaggasāri dhīro;<br>
Lobhaṃ dosaṃ vineyya paṭighaṃ,<br>
Sammā so loke paribbajeyya.</p>
<p><a class='sc' id='14'></a><a class='vns' id='vns375'></a><a class='vnp' id='vnp372'></a><a class='ms' id='p_18Sn_432'></a>Saṃsuddhajino vivaṭṭacchado,<a class='brnum' id='br14'></a><br>
Dhammesu vasī pāragū anejo;<br>
Saṅkhāranirodhañāṇakusalo,<br>
Sammā so loke paribbajeyya.</p>
<p><a class='sc' id='15'></a><a class='vns' id='vns376'></a><a class='vnp' id='vnp373'></a><a class='ms' id='p_18Sn_433'></a>Atītesu anāgatesu cāpi,<a class='brnum' id='br15'></a><br>
Kappātīto aticcasuddhipañño;<br>
Sabbāyatanehi vippamutto,<br>
Sammā so loke paribbajeyya.</p>
<p><a class='sc' id='16'></a><a class='vns' id='vns377'></a><a class='vnp' id='vnp374'></a><a class='ms' id='p_18Sn_434'></a>Aññāya padaṃ samecca dhammaṃ,<a class='brnum' id='br16'></a><br>
Vivaṭaṃ disvāna pahānamāsavānaṃ;<br>
Sabbupadhīnaṃ <span class='var' id='note225' title='parikkhayā (s1-3, pts1)'>parikkhayāno</span>,<br>
Sammā so loke paribbajeyya”.</p>
<p><a class='sc' id='17'></a><a class='vns' id='vns378'></a><a class='vnp' id='vnp375'></a><a class='pts' id='pts66'></a><a class='ms' id='p_18Sn_435'></a>“Addhā hi bhagavā tatheva etaṃ,<a class='brnum' id='br17'></a><br>
Yo so evaṃvihārī danto bhikkhu;<br>
<span class='var' id='note226' title='sabbasaṃyojaniye ca vītivatto (bj, s1-3, pts1)'>Sabbasaṃyojanayogavītivatto</span>,<br>
Sammā so loke paribbajeyyā”ti.</p>
</blockquote>
<p class='endsection'>Sammāparibbājanīyasuttaṃ terasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Sammāparibbājanīyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.4' lang='pli'>
<header>
<ul>
<li class='division'><span class='var' id='note167' title='mahāmaṅgalasuttaṃ (pts1)'>Sutta Nipāta&#160;2.4</span></li>
</ul>
<h1>Maṅgalasutta</h1>
</header>
<p><a class='sc' id='1'></a><a class='ms' id='p_18Sn_300'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi:</p>
<blockquote class='gatha'>
<p><a class='sc' id='2'></a><a class='vns' id='vns261'></a><a class='vnp' id='vnp258'></a><a class='ms' id='p_18Sn_301'></a>“Bahū devā manussā ca,<br>
maṅgalāni acintayuṃ;<br>
Ākaṅkhamānā sotthānaṃ,<br>
brūhi maṅgalamuttamaṃ”.</p>
<p><a class='sc' id='3'></a><a class='vns' id='vns262'></a><a class='vnp' id='vnp259'></a><a class='ms' id='p_18Sn_302'></a>“Asevanā ca bālānaṃ,<a class='brnum' id='br2'></a><br>
paṇḍitānañca sevanā;<br>
Pūjā ca <span class='var' id='note169' title='pūjanīyānaṃ (bj, s1-3, km, pts1)'>pūjaneyyānaṃ</span>,<br>
etaṃ maṅgalamuttamaṃ.</p>
<p><a class='sc' id='4'></a><a class='vns' id='vns263'></a><a class='vnp' id='vnp260'></a><a class='ms' id='p_18Sn_303'></a>Patirūpadesavāso ca,<a class='brnum' id='br3'></a><br>
pubbe ca katapuññatā;<br>
<span class='var' id='note170' title='attasammāpaṇīdhī (katthaci)'>Attasammāpaṇidhi</span> ca,<br>
etaṃ maṅgalamuttamaṃ.</p>
<p><a class='sc' id='5'></a><a class='vns' id='vns264'></a><a class='vnp' id='vnp261'></a><a class='pts' id='pts47'></a><a class='ms' id='p_18Sn_304'></a>Bāhusaccañca sippañca,<a class='brnum' id='br4'></a><br>
vinayo ca susikkhito;<br>
Subhāsitā ca yā vācā,<br>
etaṃ maṅgalamuttamaṃ.</p>
<p><a class='sc' id='6'></a><a class='vns' id='vns265'></a><a class='vnp' id='vnp262'></a><a class='ms' id='p_18Sn_305'></a>Mātāpitu upaṭṭhānaṃ,<a class='brnum' id='br5'></a><br>
puttadārassa saṅgaho;<br>
Anākulā ca kammantā,<br>
etaṃ maṅgalamuttamaṃ.</p>
<p><a class='sc' id='7'></a><a class='vns' id='vns266'></a><a class='vnp' id='vnp263'></a><a class='ms' id='p_18Sn_306'></a>Dānañca dhammacariyā ca,<a class='brnum' id='br6'></a><br>
ñātakānañca saṅgaho;<br>
Anavajjāni kammāni,<br>
etaṃ maṅgalamuttamaṃ.</p>
<p><a class='sc' id='8'></a><a class='vns' id='vns267'></a><a class='vnp' id='vnp264'></a><a class='ms' id='p_18Sn_307'></a>Āratī viratī pāpā,<a class='brnum' id='br7'></a><br>
majjapānā ca saṃyamo;<br>
Appamādo ca dhammesu,<br>
etaṃ maṅgalamuttamaṃ.</p>
<p><a class='sc' id='9'></a><a class='vns' id='vns268'></a><a class='vnp' id='vnp265'></a><a class='ms' id='p_18Sn_308'></a>Gāravo ca nivāto ca,<a class='brnum' id='br8'></a><br>
santuṭṭhi ca kataññutā;<br>
Kālena <span class='var' id='note171' title='dhammasavaṇaṃ (bj) | dhammasavanaṃ (si, pts1, mr)'>dhammassavanaṃ</span>,<br>
etaṃ maṅgalamuttamaṃ.</p>
<p><a class='sc' id='10'></a><a class='vns' id='vns269'></a><a class='vnp' id='vnp266'></a><a class='ms' id='p_18Sn_309'></a>Khantī ca sovacassatā,<a class='brnum' id='br9'></a><br>
samaṇānañca dassanaṃ;<br>
Kālena dhammasākacchā,<br>
etaṃ maṅgalamuttamaṃ.</p>
<p><a class='sc' id='11'></a><a class='vns' id='vns270'></a><a class='vnp' id='vnp267'></a><a class='ms' id='p_18Sn_310'></a>Tapo ca brahmacariyañca,<a class='brnum' id='br10'></a><br>
Ariyasaccāna dassanaṃ;<br>
Nibbānasacchikiriyā ca,<br>
Etaṃ maṅgalamuttamaṃ.</p>
<p><a class='sc' id='12'></a><a class='vns' id='vns271'></a><a class='vnp' id='vnp268'></a><a class='ms' id='p_18Sn_311'></a>Phuṭṭhassa lokadhammehi,<a class='brnum' id='br11'></a><br>
Cittaṃ yassa na kampati;<br>
Asokaṃ virajaṃ khemaṃ,<br>
Etaṃ maṅgalamuttamaṃ.</p>
<p><a class='sc' id='13'></a><a class='vns' id='vns272'></a><a class='vnp' id='vnp269'></a><a class='ms' id='p_18Sn_312'></a>Etādisāni katvāna,<a class='brnum' id='br12'></a><br>
Sabbattha maparājitā;<br>
Sabbattha sotthiṃ gacchanti,<br>
Taṃ tesaṃ maṅgalamuttaman”ti.</p>
</blockquote>
<p class='endsection'>Maṅgalasuttaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Maṅgalasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

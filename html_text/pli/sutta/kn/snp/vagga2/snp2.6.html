<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.6' lang='pli'>
<header>
<ul>
<li class='division'><span class='var' id='note178' title='dhammacariyasuttaṃ (s1-3) | dhammacariyasutta (pts1)'>Sutta Nipāta&#160;2.6</span></li>
</ul>
<h1>Kapilasutta (dhammacariyasutta)</h1>
</header>
<blockquote class='gatha'>
<p><a class='sc' id='1'></a><a class='vns' id='vns277'></a><a class='vnp' id='vnp274'></a><a class='ms' id='p_18Sn_323'></a>Dhammacariyaṃ brahmacariyaṃ,<br>
Etadāhu vasuttamaṃ;<br>
Pabbajitopi ce hoti,<br>
Agārā anagāriyaṃ.</p>
<p><a class='sc' id='2'></a><a class='vns' id='vns278'></a><a class='vnp' id='vnp275'></a><a class='ms' id='p_18Sn_324'></a>So ce mukharajātiko,<a class='brnum' id='br2'></a><br>
vihesābhirato mago;<br>
Jīvitaṃ tassa pāpiyo,<br>
rajaṃ vaḍḍheti attano.</p>
<p><a class='sc' id='3'></a><a class='vns' id='vns279'></a><a class='vnp' id='vnp276'></a><a class='ms' id='p_18Sn_325'></a>Kalahābhirato bhikkhu,<a class='brnum' id='br3'></a><br>
Mohadhammena āvuto;<br>
Akkhātampi na jānāti,<br>
Dhammaṃ buddhena desitaṃ.</p>
<p><a class='sc' id='4'></a><a class='vns' id='vns280'></a><a class='vnp' id='vnp277'></a><a class='ms' id='p_18Sn_326'></a>Vihesaṃ bhāvitattānaṃ,<a class='brnum' id='br4'></a><br>
avijjāya purakkhato;<br>
Saṅkilesaṃ na jānāti,<br>
maggaṃ nirayagāminaṃ.</p>
<p><a class='sc' id='5'></a><a class='vns' id='vns281'></a><a class='vnp' id='vnp278'></a><a class='ms' id='p_18Sn_327'></a>Vinipātaṃ samāpanno,<a class='brnum' id='br5'></a><br>
gabbhā gabbhaṃ tamā tamaṃ;<br>
Sa ve tādisako bhikkhu,<br>
pecca dukkhaṃ nigacchati.</p>
<p><a class='sc' id='6'></a><a class='vns' id='vns282'></a><a class='vnp' id='vnp279'></a><a class='ms' id='p_18Sn_328'></a>Gūthakūpo yathā assa,<a class='brnum' id='br6'></a><br>
sampuṇṇo gaṇavassiko;<br>
Yo ca evarūpo assa,<br>
dubbisodho hi sāṅgaṇo.</p>
<p><a class='sc' id='7'></a><a class='vns' id='vns283'></a><a class='vnp' id='vnp280'></a><a class='ms' id='p_18Sn_329'></a>Yaṃ evarūpaṃ jānātha,<a class='brnum' id='br7'></a><br>
bhikkhavo gehanissitaṃ;<br>
Pāpicchaṃ pāpasaṅkappaṃ,<br>
pāpaācāragocaraṃ.</p>
<p><a class='sc' id='8'></a><a class='vns' id='vns284'></a><a class='vnp' id='vnp281'></a><a class='pts' id='pts50'></a><a class='ms' id='p_18Sn_330'></a>Sabbe samaggā hutvāna,<a class='brnum' id='br8'></a><br>
<span class='var' id='note179' title='abhinibbijjayātha (bj, pts1) | abhinibbijjiyātha (s1-3)'>abhinibbajjiyātha</span> naṃ;<br>
<span class='var' id='note180' title='kāraṇḍaṃ va (s1-3, mr)'>Kāraṇḍavaṃ</span> niddhamatha,<br>
kasambuṃ <span class='var' id='note181' title='cāpakassatha (bj) | avakassatha (s1-3, mr)'>apakassatha</span>.</p>
<p><a class='sc' id='9'></a><a class='vns' id='vns285'></a><a class='vnp' id='vnp282'></a><a class='ms' id='p_18Sn_331'></a>Tato <span class='var' id='note182' title='palāse (s1-3, mr)'>palāpe</span> vāhetha,<a class='brnum' id='br9'></a><br>
Assamaṇe samaṇamānine;<br>
Niddhamitvāna pāpicche,<br>
Pāpaācāragocare.</p>
<p><a class='sc' id='10'></a><a class='vns' id='vns286'></a><a class='vnp' id='vnp283'></a><a class='ms' id='p_18Sn_332'></a>Suddhā suddhehi saṃvāsaṃ,<a class='brnum' id='br10'></a><br>
Kappayavho patissatā;<br>
Tato samaggā nipakā,<br>
Dukkhassantaṃ karissathāti.</p>
</blockquote>
<p class='endsection'>Dhammacariyasuttaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Kapilasutta (dhammacariyasutta)</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

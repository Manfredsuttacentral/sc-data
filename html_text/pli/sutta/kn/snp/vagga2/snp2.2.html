<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.2' lang='pli'>
<header>
<ul>
<li class='division'>Sutta Nipāta&#160;2.2</li>
</ul>
<h1>Āmagandhasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns242'></a><a class='vnp' id='vnp239'></a><a class='ms' id='p_18Sn_279'></a>“Sāmākaciṅgūlakacīnakāni ca,<br>
Pattapphalaṃ mūlaphalaṃ gavipphalaṃ;<br>
Dhammena laddhaṃ <span class='var' id='note155' title='satamasamānā (si) | satamassamānā (s1-3, km) | satam añhamānā (pts1)'>satamasnamānā</span>,<br>
Na kāmakāmā alikaṃ bhaṇanti.</p>
<p><a class='sc' id='2'></a><a class='vns' id='vns243'></a><a class='vnp' id='vnp240'></a><a class='pts' id='pts43'></a><a class='ms' id='p_18Sn_280'></a>Yadasnamāno sukataṃ suniṭṭhitaṃ,<a class='brnum' id='br2'></a><br>
Parehi dinnaṃ payataṃ paṇītaṃ;<br>
Sālīnamannaṃ paribhuñjamāno,<br>
So bhuñjasī kassapa āmagandhaṃ.</p>
<p><a class='sc' id='3'></a><a class='vns' id='vns244'></a><a class='vnp' id='vnp241'></a><a class='ms' id='p_18Sn_281'></a>Na āmagandho mama kappatīti,<a class='brnum' id='br3'></a><br>
Icceva tvaṃ bhāsasi brahmabandhu;<br>
Sālīnamannaṃ paribhuñjamāno,<br>
Sakuntamaṃsehi susaṅkhatehi;<br>
Pucchāmi taṃ kassapa etamatthaṃ,<br>
Kathaṃpakāro tava āmagandho”.</p>
<p><a class='sc' id='4'></a><a class='vns' id='vns245'></a><a class='vnp' id='vnp242'></a><a class='ms' id='p_18Sn_282'></a>“Pāṇātipāto vadhachedabandhanaṃ,<a class='brnum' id='br4'></a><br>
Theyyaṃ musāvādo nikativañcanāni ca;<br>
<span class='var' id='note156' title='ajjhenakujjhaṃ (bj) | ajjhenakujjaṃ (si, pts1)'>Ajjhenakuttaṃ</span> paradārasevanā,<br>
Esāmagandho na hi maṃsabhojanaṃ.</p>
<p><a class='sc' id='5'></a><a class='vns' id='vns246'></a><a class='vnp' id='vnp243'></a><a class='ms' id='p_18Sn_283'></a>Ye idha kāmesu asaññatā janā,<a class='brnum' id='br5'></a><br>
Rasesu giddhā <span class='var' id='note157' title='asucīkamissitā (bj, km, pts1) | asucīkamissatā (s1-3)'>asucibhāvamassitā</span>;<br>
Natthikadiṭṭhī visamā durannayā,<br>
Esāmagandho na hi maṃsabhojanaṃ.</p>
<p><a class='sc' id='6'></a><a class='vns' id='vns247'></a><a class='vnp' id='vnp244'></a><a class='ms' id='p_18Sn_284'></a>Ye lūkhasā dāruṇā <span class='var' id='note158' title='... dāruṇa ... (s1-3) | ye lūkharasā dāruṇā parapiṭṭhimaṃsikā (mr)'>piṭṭhimaṃsikā</span>,<a class='brnum' id='br6'></a><br>
Mittadduno nikkaruṇātimānino;<br>
Adānasīlā na ca denti kassaci,<br>
Esāmagandho na hi maṃsabhojanaṃ.</p>
<p><a class='sc' id='7'></a><a class='vns' id='vns248'></a><a class='vnp' id='vnp245'></a><a class='pts' id='pts44'></a><a class='ms' id='p_18Sn_285'></a>Kodho mado thambho <span class='var' id='note159' title='paccuṭṭhāpanā ca (bj, s1-3, pts1)'>paccupaṭṭhāpanā</span>,<a class='brnum' id='br7'></a><br>
Māyā usūyā bhassasamussayo ca;<br>
Mānātimāno ca asabbhi santhavo,<br>
Esāmagandho na hi maṃsabhojanaṃ.</p>
<p><a class='sc' id='8'></a><a class='vns' id='vns249'></a><a class='vnp' id='vnp246'></a><a class='ms' id='p_18Sn_286'></a>Ye pāpasīlā iṇaghātasūcakā,<a class='brnum' id='br8'></a><br>
Vohārakūṭā idha <span class='var' id='note160' title='pātirūpikā (si)'>pāṭirūpikā</span>;<br>
Narādhamā yedha karonti kibbisaṃ,<br>
Esāmagandho na hi maṃsabhojanaṃ.</p>
<p><a class='sc' id='9'></a><a class='vns' id='vns250'></a><a class='vnp' id='vnp247'></a><a class='ms' id='p_18Sn_287'></a>Ye idha pāṇesu asaññatā janā,<a class='brnum' id='br9'></a><br>
Paresamādāya vihesamuyyutā;<br>
Dussīlaluddā pharusā anādarā,<br>
Esāmagandho na hi maṃsabhojanaṃ.</p>
<p><a class='sc' id='10'></a><a class='vns' id='vns251'></a><a class='vnp' id='vnp248'></a><a class='ms' id='p_18Sn_288'></a>Etesu giddhā viruddhātipātino,<a class='brnum' id='br10'></a><br>
Niccuyyutā pecca tamaṃ vajanti ye;<br>
Patanti sattā nirayaṃ avaṃsirā,<br>
Esāmagandho na hi maṃsabhojanaṃ.</p>
<p><a class='sc' id='11'></a><a class='vns' id='vns252'></a><a class='vnp' id='vnp249'></a><a class='ms' id='p_18Sn_289'></a><span class='var' id='note161' title='na macchamaṃsaṃ na anāsakattaṃ (bj) | na macchamaṃsaṃ nānāsakattaṃ (s1-3, pts1, mr)'>Na macchamaṃsānamanāsakattaṃ</span>,<a class='brnum' id='br11'></a><br>
Na naggiyaṃ na muṇḍiyaṃ jaṭājallaṃ;<br>
Kharājināni nāggihuttassupasevanā,<br>
Ye vāpi loke amarā bahū tapā;<br>
Mantāhutī yaññamutūpasevanā,<br>
Sodhenti maccaṃ avitiṇṇakaṅkhaṃ.</p>
<p><a class='sc' id='12'></a><a class='vns' id='vns253'></a><a class='vnp' id='vnp250'></a><a class='pts' id='pts45'></a><a class='ms' id='p_18Sn_290'></a><span class='var' id='note162' title='yo tesu (s1-3, mr)'>Sotesu</span> gutto viditindriyo care,<a class='brnum' id='br12'></a><br>
Dhamme ṭhito ajjavamaddave rato;<br>
Saṅgātigo sabbadukkhappahīno,<br>
<span class='var' id='note163' title='na limpati (s1-3, km, mr)'>Na lippati</span> diṭṭhasutesu dhīro”.</p>
<p><a class='sc' id='13'></a><a class='vns' id='vns254'></a><a class='vnp' id='vnp251'></a><a class='ms' id='p_18Sn_291'></a>Iccetamatthaṃ bhagavā punappunaṃ,<a class='brnum' id='br13'></a><br>
Akkhāsi <span class='var' id='note164' title='taṃ (si, pts1)'>naṃ</span> vedayi mantapāragū;<br>
Citrāhi gāthāhi munī pakāsayi,<br>
Nirāmagandho asito durannayo.</p>
<p><a class='sc' id='14'></a><a class='vns' id='vns255'></a><a class='vnp' id='vnp252'></a><a class='ms' id='p_18Sn_292'></a>Sutvāna buddhassa subhāsitaṃ padaṃ,<a class='brnum' id='br14'></a><br>
Nirāmagandhaṃ sabbadukkhappanūdanaṃ;<br>
Nīcamano vandi tathāgatassa,<br>
Tattheva pabbajjamarocayitthāti.</p>
</blockquote>
<p class='endsection'>Āmagandhasuttaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Āmagandhasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

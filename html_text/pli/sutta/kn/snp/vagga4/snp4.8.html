<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.8' lang='pli'>
<header>
<ul>
<li class='division'>Sutta Nipāta&#160;4.8</li>
</ul>
<h1>Pasūrasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns831'></a><a class='vnp' id='vnp824'></a><a class='ms' id='p_18Sn_999'></a>Idheva suddhī iti <span class='var' id='note452' title='vādiyanti (bj, pts1) | vādisanti (si)'>vādayanti</span>,<br>
Nāññesu dhammesu visuddhimāhu;<br>
Yaṃ nissitā tattha subhaṃ vadānā,<br>
Paccekasaccesu puthū niviṭṭhā.</p>
<p><a class='sc' id='2'></a><a class='vns' id='vns832'></a><a class='vnp' id='vnp825'></a><a class='ms' id='p_18Sn_1000'></a>Te vādakāmā parisaṃ vigayha,<a class='brnum' id='br2'></a><br>
Bālaṃ dahantī mithu aññamaññaṃ;<br>
Vadanti te aññasitā kathojjaṃ,<br>
Pasaṃsakāmā kusalā vadānā.</p>
<p><a class='sc' id='3'></a><a class='vns' id='vns833'></a><a class='vnp' id='vnp826'></a><a class='ms' id='p_18Sn_1001'></a>Yutto kathāyaṃ parisāya majjhe,<a class='brnum' id='br3'></a><br>
Pasaṃsamicchaṃ vinighāti hoti;<br>
Apāhatasmiṃ pana maṅku hoti,<br>
Nindāya so kuppati randhamesī.</p>
<p><a class='sc' id='4'></a><a class='vns' id='vns834'></a><a class='vnp' id='vnp827'></a><a class='pts' id='pts162'></a><a class='ms' id='p_18Sn_1002'></a>Yamassa vādaṃ parihīnamāhu,<a class='brnum' id='br4'></a><br>
Apāhataṃ pañhavimaṃsakāse;<br>
Paridevati socati hīnavādo,<br>
Upaccagā manti anutthunāti.</p>
<p><a class='sc' id='5'></a><a class='vns' id='vns835'></a><a class='vnp' id='vnp828'></a><a class='ms' id='p_18Sn_1003'></a>Ete vivādā samaṇesu jātā,<a class='brnum' id='br5'></a><br>
Etesu ugghātinighāti hoti;<br>
Etampi disvā virame kathojjaṃ,<br>
Na haññadatthatthi pasaṃsalābhā.</p>
<p><a class='sc' id='6'></a><a class='vns' id='vns836'></a><a class='vnp' id='vnp829'></a><a class='ms' id='p_18Sn_1004'></a>Pasaṃsito vā pana tattha hoti,<a class='brnum' id='br6'></a><br>
Akkhāya vādaṃ parisāya majjhe;<br>
So hassatī <span class='var' id='note453' title='unnamaticca (bj) | uṇṇamatic (pts1) | uṇṇamatī (c1, c2)'>unnamatī ca</span> tena,<br>
Pappuyya tamatthaṃ yathā mano ahu.</p>
<p><a class='sc' id='7'></a><a class='vns' id='vns837'></a><a class='vnp' id='vnp830'></a><a class='ms' id='p_18Sn_1005'></a>Yā <span class='var' id='note454' title='uṇṇati (pts1) | uṇṇatī (c1, c2)'>unnatī</span> sāssa vighātabhūmi,<a class='brnum' id='br7'></a><br>
Mānātimānaṃ vadate paneso;<br>
Etampi disvā na vivādayetha,<br>
Na hi tena suddhiṃ kusalā vadanti.</p>
<p><a class='sc' id='8'></a><a class='vns' id='vns838'></a><a class='vnp' id='vnp831'></a><a class='ms' id='p_18Sn_1006'></a>Sūro yathā rājakhādāya puṭṭho,<a class='brnum' id='br8'></a><br>
Abhigajjameti paṭisūramicchaṃ;<br>
Yeneva so tena palehi sūra,<br>
Pubbeva natthi yadidaṃ yudhāya.</p>
<p><a class='sc' id='9'></a><a class='vns' id='vns839'></a><a class='vnp' id='vnp832'></a><a class='pts' id='pts163'></a><a class='ms' id='p_18Sn_1007'></a>Ye diṭṭhimuggayha <span class='var' id='note455' title='vivādiyanti (si, pts1)'>vivādayanti</span>,<a class='brnum' id='br9'></a><br>
Idameva saccanti ca vādayanti;<br>
Te tvaṃ vadassū na hi tedha atthi,<br>
Vādamhi jāte paṭisenikattā.</p>
<p><a class='sc' id='10'></a><a class='vns' id='vns840'></a><a class='vnp' id='vnp833'></a><a class='ms' id='p_18Sn_1008'></a>Visenikatvā pana ye caranti,<a class='brnum' id='br10'></a><br>
Diṭṭhīhi diṭṭhiṃ avirujjhamānā;<br>
Tesu tvaṃ kiṃ labhetho pasūra,<br>
Yesīdha natthī paramuggahītaṃ.</p>
<p><a class='sc' id='11'></a><a class='vns' id='vns841'></a><a class='vnp' id='vnp834'></a><a class='ms' id='p_18Sn_1009'></a>Atha tvaṃ pavitakkamāgamā,<a class='brnum' id='br11'></a><br>
Manasā diṭṭhigatāni cintayanto;<br>
Dhonena yugaṃ samāgamā,<br>
Na hi tvaṃ sakkhasi sampayātaveti.</p>
</blockquote>
<p class='endsection'>Pasūrasuttaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Pasūrasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.7' lang='pli'>
<header>
<ul>
<li class='division'>Sutta Nipāta&#160;4.7</li>
</ul>
<h1>Tissametteyyasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns821'></a><a class='vnp' id='vnp814'></a><a class='ms' id='p_18Sn_988'></a>“Methunamanuyuttassa,<br>
<span class='speaker'>(iccāyasmā tisso metteyyo):</span><br>
Vighātaṃ brūhi mārisa;<br>
Sutvāna tava sāsanaṃ,<br>
Viveke sikkhissāmase”.</p>
<p><a class='sc' id='2'></a><a class='vns' id='vns822'></a><a class='vnp' id='vnp815'></a><a class='ms' id='p_18Sn_989'></a>“Methunamanuyuttassa,<a class='brnum' id='br2'></a><br>
<span class='speaker'>(metteyyāti bhagavā):</span><br>
Mussate vāpi sāsanaṃ;<br>
Micchā ca paṭipajjati,<br>
Etaṃ tasmiṃ anāriyaṃ.</p>
<p><a class='sc' id='3'></a><a class='vns' id='vns823'></a><a class='vnp' id='vnp816'></a><a class='ms' id='p_18Sn_990'></a>Eko pubbe caritvāna,<a class='brnum' id='br3'></a><br>
methunaṃ yo nisevati;<br>
Yānaṃ bhantaṃva taṃ loke,<br>
hīnamāhu puthujjanaṃ.</p>
<p><a class='sc' id='4'></a><a class='vns' id='vns824'></a><a class='vnp' id='vnp817'></a><a class='ms' id='p_18Sn_991'></a>Yaso kitti ca yā pubbe,<a class='brnum' id='br4'></a><br>
hāyate vāpi tassa sā;<br>
Etampi disvā sikkhetha,<br>
methunaṃ vippahātave.</p>
<p><a class='sc' id='5'></a><a class='vns' id='vns825'></a><a class='vnp' id='vnp818'></a><a class='ms' id='p_18Sn_992'></a>Saṅkappehi pareto so,<a class='brnum' id='br5'></a><br>
kapaṇo viya jhāyati;<br>
Sutvā paresaṃ nigghosaṃ,<br>
maṅku hoti tathāvidho.</p>
<p><a class='sc' id='6'></a><a class='vns' id='vns826'></a><a class='vnp' id='vnp819'></a><a class='ms' id='p_18Sn_993'></a>Atha satthāni kurute,<a class='brnum' id='br6'></a><br>
paravādehi codito;<br>
Esa khvassa mahāgedho,<br>
mosavajjaṃ pagāhati.</p>
<p><a class='sc' id='7'></a><a class='vns' id='vns827'></a><a class='vnp' id='vnp820'></a><a class='ms' id='p_18Sn_994'></a>Paṇḍitoti samaññāto,<a class='brnum' id='br7'></a><br>
ekacariyaṃ adhiṭṭhito;<br>
<span class='var' id='note449' title='sa cāpi (^mnd7#52 [Tissametteyyasuttaniddesa])'>Athāpi</span> methune yutto,<br>
mandova parikissati.</p>
<p><a class='sc' id='8'></a><a class='vns' id='vns828'></a><a class='vnp' id='vnp821'></a><a class='pts' id='pts161'></a><a class='ms' id='p_18Sn_995'></a>Etamādīnavaṃ ñatvā,<a class='brnum' id='br8'></a><br>
Muni pubbāpare idha;<br>
Ekacariyaṃ daḷhaṃ kayirā,<br>
Na nisevetha methunaṃ.</p>
<p><a class='sc' id='9'></a><a class='vns' id='vns829'></a><a class='vnp' id='vnp822'></a><a class='ms' id='p_18Sn_996'></a>Vivekaññeva sikkhetha,<a class='brnum' id='br9'></a><br>
etaṃ ariyānamuttamaṃ;<br>
Na tena seṭṭho maññetha,<br>
sa ve nibbānasantike.</p>
<p><a class='sc' id='10'></a><a class='vns' id='vns830'></a><a class='vnp' id='vnp823'></a><a class='ms' id='p_18Sn_997'></a>Rittassa munino carato,<a class='brnum' id='br10'></a><br>
Kāmesu anapekkhino;<br>
Oghatiṇṇassa pihayanti,<br>
Kāmesu <span class='var' id='note450' title='gathitā (bj)'>gadhitā</span> pajā”ti.</p>
</blockquote>
<p class='endsection'>Tissametteyyasuttaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Tissametteyyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

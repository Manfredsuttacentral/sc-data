<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.2' lang='pli'>
<header>
<ul>
<li class='division'>Sutta Nipāta&#160;4.2</li>
</ul>
<h1>Guhaṭṭhakasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns779'></a><a class='vnp' id='vnp772'></a><a class='pts' id='pts152'></a><a class='ms' id='p_18Sn_941'></a>Satto guhāyaṃ bahunābhichanno,<br>
Tiṭṭhaṃ naro mohanasmiṃ pagāḷho;<br>
Dūre vivekā hi tathāvidho so,<br>
Kāmā hi loke na hi suppahāyā.</p>
<p><a class='sc' id='2'></a><a class='vns' id='vns780'></a><a class='vnp' id='vnp773'></a><a class='ms' id='p_18Sn_942'></a>Icchānidānā bhavasātabaddhā,<a class='brnum' id='br2'></a><br>
Te duppamuñcā na hi aññamokkhā;<br>
Pacchā pure vāpi apekkhamānā,<br>
Ime va kāme purime va jappaṃ.</p>
<p><a class='sc' id='3'></a><a class='vns' id='vns781'></a><a class='vnp' id='vnp774'></a><a class='ms' id='p_18Sn_943'></a>Kāmesu giddhā pasutā pamūḷhā,<a class='brnum' id='br3'></a><br>
Avadāniyā te visame niviṭṭhā;<br>
Dukkhūpanītā paridevayanti,<br>
Kiṃsū bhavissāma ito cutāse.</p>
<p><a class='sc' id='4'></a><a class='vns' id='vns782'></a><a class='vnp' id='vnp775'></a><a class='ms' id='p_18Sn_944'></a>Tasmā hi sikkhetha idheva jantu,<a class='brnum' id='br4'></a><br>
Yaṃ kiñci jaññā visamanti loke;<br>
Na tassa hetū visamaṃ careyya,<br>
Appañhidaṃ jīvitamāhu dhīrā.</p>
<p><a class='sc' id='5'></a><a class='vns' id='vns783'></a><a class='vnp' id='vnp776'></a><a class='ms' id='p_18Sn_945'></a>Passāmi loke pariphandamānaṃ,<a class='brnum' id='br5'></a><br>
Pajaṃ imaṃ taṇhagataṃ bhavesu;<br>
Hīnā narā maccumukhe lapanti,<br>
Avītataṇhāse bhavābhavesu.</p>
<p><a class='sc' id='6'></a><a class='vns' id='vns784'></a><a class='vnp' id='vnp777'></a><a class='ms' id='p_18Sn_946'></a>Mamāyite passatha phandamāne,<a class='brnum' id='br6'></a><br>
Maccheva appodake khīṇasote;<br>
Etampi disvā amamo careyya,<br>
Bhavesu āsattimakubbamāno.</p>
<p><a class='sc' id='7'></a><a class='vns' id='vns785'></a><a class='vnp' id='vnp778'></a><a class='ms' id='p_18Sn_947'></a>Ubhosu antesu vineyya chandaṃ,<a class='brnum' id='br7'></a><br>
Phassaṃ pariññāya anānugiddho;<br>
Yadattagarahī tadakubbamāno,<br>
<span class='var' id='note424' title='na limpatī (s1-3, mr)'>Na lippatī</span> diṭṭhasutesu dhīro.</p>
<p><a class='sc' id='8'></a><a class='vns' id='vns786'></a><a class='vnp' id='vnp779'></a><a class='pts' id='pts153'></a><a class='ms' id='p_18Sn_948'></a>Saññaṃ pariññā vitareyya oghaṃ,<a class='brnum' id='br8'></a><br>
Pariggahesu muni nopalitto;<br>
Abbūḷhasallo caramappamatto,<br>
<span class='var' id='note425' title='nāsiṃsatī (bj) | nāsiṃsati (s1-3, pts1)'>Nāsīsatī</span> lokamimaṃ parañcāti.</p>
</blockquote>
<p class='endsection'>Guhaṭṭhakasuttaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Guhaṭṭhakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

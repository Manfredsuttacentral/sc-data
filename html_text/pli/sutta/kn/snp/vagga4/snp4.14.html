<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.14' lang='pli'>
<header>
<ul>
<li class='division'>Sutta Nipāta&#160;4.14</li>
</ul>
<h1>Tuvaṭakasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns922'></a><a class='vnp' id='vnp915'></a><a class='pts' id='pts179'></a><a class='ms' id='p_18Sn_1096'></a>“Pucchāmi taṃ <span class='var' id='note512' title='ādiccabandhuṃ (bj, s1-3, pts1)'>ādiccabandhu</span>,<br>
Vivekaṃ santipadañca mahesi;<br>
Kathaṃ disvā nibbāti bhikkhu,<br>
Anupādiyāno lokasmiṃ kiñci”.</p>
<p><a class='sc' id='2'></a><a class='vns' id='vns923'></a><a class='vnp' id='vnp916'></a><a class='ms' id='p_18Sn_1097'></a>“Mūlaṃ papañcasaṅkhāya,<a class='brnum' id='br2'></a><br>
<span class='speaker'>(iti bhagavā):</span><br>
Mantā asmīti <span class='var' id='note513' title='sabbamuparuddhe (s1-3, mr)'>sabbamuparundhe</span>;<br>
Yā kāci taṇhā ajjhattaṃ,<br>
Tāsaṃ <span class='var' id='note514' title='vinayāya (?)'>vinayā</span> sadā sato sikkhe.</p>
<p><a class='sc' id='3'></a><a class='vns' id='vns924'></a><a class='vnp' id='vnp917'></a><a class='ms' id='p_18Sn_1098'></a>Yaṃ kiñci dhammamabhijaññā,<a class='brnum' id='br3'></a><br>
Ajjhattaṃ atha vāpi bahiddhā;<br>
Na tena <span class='var' id='note515' title='mānaṃ (bj, mr)'>thāmaṃ</span> kubbetha,<br>
Na hi sā nibbuti sataṃ vuttā.</p>
<p><a class='sc' id='4'></a><a class='vns' id='vns925'></a><a class='vnp' id='vnp918'></a><a class='ms' id='p_18Sn_1099'></a>Seyyo na tena maññeyya,<a class='brnum' id='br4'></a><br>
Nīceyyo atha vāpi sarikkho;<br>
<span class='var' id='note516' title='puṭṭho (s1-3, pts1, mr)'>Phuṭṭho</span> anekarūpehi,<br>
Nātumānaṃ vikappayaṃ tiṭṭhe.</p>
<p><a class='sc' id='5'></a><a class='vns' id='vns926'></a><a class='vnp' id='vnp919'></a><a class='ms' id='p_18Sn_1100'></a>Ajjhattamevupasame,<a class='brnum' id='br5'></a><br>
Na aññato bhikkhu santimeseyya;<br>
Ajjhattaṃ upasantassa,<br>
Natthi attā kuto nirattā vā.</p>
<p><a class='sc' id='6'></a><a class='vns' id='vns927'></a><a class='vnp' id='vnp920'></a><a class='pts' id='pts180'></a><a class='ms' id='p_18Sn_1101'></a>Majjhe yathā samuddassa,<a class='brnum' id='br6'></a><br>
Ūmi no jāyatī ṭhito hoti;<br>
Evaṃ ṭhito anejassa,<br>
Ussadaṃ bhikkhu na kareyya kuhiñci”.</p>
<p><a class='sc' id='7'></a><a class='vns' id='vns928'></a><a class='vnp' id='vnp921'></a><a class='ms' id='p_18Sn_1102'></a>“Akittayī vivaṭacakkhu,<a class='brnum' id='br7'></a><br>
Sakkhidhammaṃ parissayavinayaṃ;<br>
Paṭipadaṃ vadehi bhaddante,<br>
Pātimokkhaṃ atha vāpi samādhiṃ”.</p>
<p><a class='sc' id='8'></a><a class='vns' id='vns929'></a><a class='vnp' id='vnp922'></a><a class='ms' id='p_18Sn_1103'></a>“Cakkhūhi neva lolassa,<a class='brnum' id='br8'></a><br>
Gāmakathāya āvaraye sotaṃ;<br>
Rase ca nānugijjheyya,<br>
Na ca mamāyetha kiñci lokasmiṃ.</p>
<p><a class='sc' id='9'></a><a class='vns' id='vns930'></a><a class='vnp' id='vnp923'></a><a class='ms' id='p_18Sn_1104'></a>Phassena yadā phuṭṭhassa,<a class='brnum' id='br9'></a><br>
Paridevaṃ bhikkhu na kareyya kuhiñci;<br>
Bhavañca nābhijappeyya,<br>
Bheravesu ca na sampavedheyya.</p>
<p><a class='sc' id='10'></a><a class='vns' id='vns931'></a><a class='vnp' id='vnp924'></a><a class='ms' id='p_18Sn_1105'></a>Annānamatho pānānaṃ,<a class='brnum' id='br10'></a><br>
<span class='var' id='note517' title='khādanīyānamathopi (^mnd14#119 [Tuvaṭakasuttaniddesa])'>Khādanīyānaṃ athopi</span> vatthānaṃ;<br>
Laddhā na sannidhiṃ kayirā,<br>
Na ca parittase tāni alabhamāno.</p>
<p><a class='sc' id='11'></a><a class='vns' id='vns932'></a><a class='vnp' id='vnp925'></a><a class='ms' id='p_18Sn_1106'></a>Jhāyī na pādalolassa,<a class='brnum' id='br11'></a><br>
Virame kukkuccā nappamajjeyya;<br>
Athāsanesu sayanesu,<br>
Appasaddesu bhikkhu vihareyya.</p>
<p><a class='sc' id='12'></a><a class='vns' id='vns933'></a><a class='vnp' id='vnp926'></a><a class='pts' id='pts181'></a><a class='ms' id='p_18Sn_1107'></a>Niddaṃ na bahulīkareyya,<a class='brnum' id='br12'></a><br>
Jāgariyaṃ bhajeyya ātāpī;<br>
Tandiṃ māyaṃ hassaṃ khiḍḍaṃ,<br>
Methunaṃ vippajahe savibhūsaṃ.</p>
<p><a class='sc' id='13'></a><a class='vns' id='vns934'></a><a class='vnp' id='vnp927'></a><a class='ms' id='p_18Sn_1108'></a>Āthabbaṇaṃ supinaṃ lakkhaṇaṃ,<a class='brnum' id='br13'></a><br>
No vidahe athopi nakkhattaṃ;<br>
Virutañca gabbhakaraṇaṃ,<br>
Tikicchaṃ māmako na seveyya.</p>
<p><a class='sc' id='14'></a><a class='vns' id='vns935'></a><a class='vnp' id='vnp928'></a><a class='ms' id='p_18Sn_1109'></a>Nindāya nappavedheyya,<a class='brnum' id='br14'></a><br>
Na uṇṇameyya pasaṃsito bhikkhu;<br>
Lobhaṃ saha macchariyena,<br>
Kodhaṃ pesuṇiyañca panudeyya.</p>
<p><a class='sc' id='15'></a><a class='vns' id='vns936'></a><a class='vnp' id='vnp929'></a><a class='ms' id='p_18Sn_1110'></a>Kayavikkaye na tiṭṭheyya,<a class='brnum' id='br15'></a><br>
Upavādaṃ bhikkhu na kareyya kuhiñci;<br>
Gāme ca nābhisajjeyya,<br>
Lābhakamyā janaṃ na lapayeyya.</p>
<p><a class='sc' id='16'></a><a class='vns' id='vns937'></a><a class='vnp' id='vnp930'></a><a class='ms' id='p_18Sn_1111'></a>Na ca katthitā siyā bhikkhu,<a class='brnum' id='br16'></a><br>
Na ca vācaṃ payuttaṃ bhāseyya;<br>
Pāgabbhiyaṃ na sikkheyya,<br>
Kathaṃ viggāhikaṃ na kathayeyya.</p>
<p><a class='sc' id='17'></a><a class='vns' id='vns938'></a><a class='vnp' id='vnp931'></a><a class='pts' id='pts182'></a><a class='ms' id='p_18Sn_1112'></a>Mosavajje na <span class='var' id='note518' title='niyyetha (bj, s1-3 ^mnd14#201 [Tuvaṭakasuttaniddesa])'>nīyetha</span>,<a class='brnum' id='br17'></a><br>
Sampajāno saṭhāni na kayirā;<br>
Atha jīvitena paññāya,<br>
Sīlabbatena nāññamatimaññe.</p>
<p><a class='sc' id='18'></a><a class='vns' id='vns939'></a><a class='vnp' id='vnp932'></a><a class='ms' id='p_18Sn_1113'></a>Sutvā rusito bahuṃ vācaṃ,<a class='brnum' id='br18'></a><br>
<span class='var' id='note519' title='samaṇānaṃ puthuvacanānaṃ (bj, s1-3, pts1)'>Samaṇānaṃ vā puthujanānaṃ</span>;<br>
Pharusena ne na paṭivajjā,<br>
Na hi santo paṭisenikaronti.</p>
<p><a class='sc' id='19'></a><a class='vns' id='vns940'></a><a class='vnp' id='vnp933'></a><a class='ms' id='p_18Sn_1114'></a>Etañca dhammamaññāya,<a class='brnum' id='br19'></a><br>
Vicinaṃ bhikkhu sadā sato sikkhe;<br>
Santīti nibbutiṃ ñatvā,<br>
Sāsane gotamassa <span class='var' id='note520' title='nappamajjeyya (bj, s1-3 ^mnd14#214 [Tuvaṭakasuttaniddesa])'>na pamajjeyya</span>.</p>
<p><a class='sc' id='20'></a><a class='vns' id='vns941'></a><a class='vnp' id='vnp934'></a><a class='ms' id='p_18Sn_1115'></a>Abhibhū hi so anabhibhūto,<a class='brnum' id='br20'></a><br>
Sakkhidhammamanītihamadassī;<br>
Tasmā hi tassa bhagavato sāsane,<br>
Appamatto sadā namassamanusikkhe”ti.</p>
</blockquote>
<p class='endsection'>Tuvaṭakasuttaṃ cuddasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Tuvaṭakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.15' lang='pli'>
<header>
<ul>
<li class='division'>Sutta Nipāta&#160;4.15</li>
</ul>
<h1>Attadaṇḍasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns942'></a><a class='vnp' id='vnp935'></a><a class='ms' id='p_18Sn_1117'></a>“Attadaṇḍā bhayaṃ jātaṃ,<br>
janaṃ passatha medhagaṃ;<br>
Saṃvegaṃ kittayissāmi,<br>
yathā saṃvijitaṃ mayā.</p>
<p><a class='sc' id='2'></a><a class='vns' id='vns943'></a><a class='vnp' id='vnp936'></a><a class='pts' id='pts183'></a><a class='ms' id='p_18Sn_1118'></a>Phandamānaṃ pajaṃ disvā,<a class='brnum' id='br2'></a><br>
macche appodake yathā;<br>
Aññamaññehi byāruddhe,<br>
disvā maṃ bhayamāvisi.</p>
<p><a class='sc' id='3'></a><a class='vns' id='vns944'></a><a class='vnp' id='vnp937'></a><a class='ms' id='p_18Sn_1119'></a>Samantamasāro loko,<a class='brnum' id='br3'></a><br>
disā sabbā sameritā;<br>
Icchaṃ bhavanamattano,<br>
nāddasāsiṃ anositaṃ.</p>
<p><a class='sc' id='4'></a><a class='vns' id='vns945'></a><a class='vnp' id='vnp938'></a><a class='ms' id='p_18Sn_1120'></a>Osāne tveva byāruddhe,<a class='brnum' id='br4'></a><br>
Disvā me aratī ahu;<br>
Athettha sallamaddakkhiṃ,<br>
Duddasaṃ <span class='var' id='note522' title='hadayassitaṃ (^mnd15#51 [Attadaṇḍasuttaniddesa])'>hadayanissitaṃ</span>.</p>
<p><a class='sc' id='5'></a><a class='vns' id='vns946'></a><a class='vnp' id='vnp939'></a><a class='ms' id='p_18Sn_1121'></a>Yena sallena otiṇṇo,<a class='brnum' id='br5'></a><br>
disā sabbā vidhāvati;<br>
Tameva sallamabbuyha,<br>
na dhāvati na sīdati.</p>
<p><a class='sc' id='6'></a><a class='vns' id='vns947'></a><a class='vnp' id='vnp940'></a><a class='ms' id='p_18Sn_1122'></a>Tattha <span class='var' id='note523' title='sikkhānukiriyanti (mr)'>sikkhānugīyanti</span>,<a class='brnum' id='br6'></a><br>
yāni loke gadhitāni;<br>
Na tesu pasuto siyā,<br>
nibbijjha sabbaso kāme;<br>
Sikkhe nibbānamattano.</p>
<p><a class='sc' id='7'></a><a class='vns' id='vns948'></a><a class='vnp' id='vnp941'></a><a class='ms' id='p_18Sn_1123'></a>Sacco siyā appagabbho,<a class='brnum' id='br7'></a><br>
amāyo rittapesuṇo;<br>
Akkodhano lobhapāpaṃ,<br>
vevicchaṃ vitare muni.</p>
<p><a class='sc' id='8'></a><a class='vns' id='vns949'></a><a class='vnp' id='vnp942'></a><a class='ms' id='p_18Sn_1124'></a>Niddaṃ tandiṃ sahe thīnaṃ,<a class='brnum' id='br8'></a><br>
pamādena na saṃvase;<br>
Atimāne na tiṭṭheyya,<br>
nibbānamanaso naro.</p>
<p><a class='sc' id='9'></a><a class='vns' id='vns950'></a><a class='vnp' id='vnp943'></a><a class='pts' id='pts184'></a><a class='ms' id='p_18Sn_1125'></a>Mosavajje na <span class='var' id='note524' title='niyyetha (bj ^mnd15#104 [Attadaṇḍasuttaniddesa])'>nīyetha</span>,<a class='brnum' id='br9'></a><br>
rūpe snehaṃ na kubbaye;<br>
Mānañca parijāneyya,<br>
sāhasā virato care.</p>
<p><a class='sc' id='10'></a><a class='vns' id='vns951'></a><a class='vnp' id='vnp944'></a><a class='ms' id='p_18Sn_1126'></a>Purāṇaṃ nābhinandeyya,<a class='brnum' id='br10'></a><br>
Nave khantiṃ na kubbaye;<br>
Hiyyamāne na soceyya,<br>
Ākāsaṃ na sito siyā.</p>
<p><a class='sc' id='11'></a><a class='vns' id='vns952'></a><a class='vnp' id='vnp945'></a><a class='ms' id='p_18Sn_1127'></a>Gedhaṃ brūmi mahoghoti,<a class='brnum' id='br11'></a><br>
Ājavaṃ brūmi jappanaṃ;<br>
Ārammaṇaṃ <span class='var' id='note525' title='pakampanaṃ (aṭṭha.)'>pakappanaṃ</span>,<br>
Kāmapaṅko duraccayo.</p>
<p><a class='sc' id='12'></a><a class='vns' id='vns953'></a><a class='vnp' id='vnp946'></a><a class='ms' id='p_18Sn_1128'></a>Saccā <span class='var' id='note526' title='avokkamaṃ (^mnd15#128 [Attadaṇḍasuttaniddesa])'>avokkamma</span> muni,<a class='brnum' id='br12'></a><br>
Thale tiṭṭhati brāhmaṇo;<br>
<span class='var' id='note527' title='sabbaso (s1-3, mr)'>Sabbaṃ so</span> paṭinissajja,<br>
Sa ve santoti vuccati.</p>
<p><a class='sc' id='13'></a><a class='vns' id='vns954'></a><a class='vnp' id='vnp947'></a><a class='ms' id='p_18Sn_1129'></a>Sa ve vidvā sa vedagū,<a class='brnum' id='br13'></a><br>
Ñatvā dhammaṃ anissito;<br>
Sammā so loke iriyāno,<br>
Na pihetīdha kassaci.</p>
<p><a class='sc' id='14'></a><a class='vns' id='vns955'></a><a class='vnp' id='vnp948'></a><a class='ms' id='p_18Sn_1130'></a>Yodha kāme accatari,<a class='brnum' id='br14'></a><br>
Saṅgaṃ loke duraccayaṃ;<br>
Na so socati nājjheti,<br>
Chinnasoto abandhano.</p>
<p><a class='sc' id='15'></a><a class='vns' id='vns956'></a><a class='vnp' id='vnp949'></a><a class='ms' id='p_18Sn_1131'></a>Yaṃ pubbe taṃ visosehi,<a class='brnum' id='br15'></a><br>
Pacchā te māhu kiñcanaṃ;<br>
Majjhe ce no gahessasi,<br>
Upasanto carissasi.</p>
<p><a class='sc' id='16'></a><a class='vns' id='vns957'></a><a class='vnp' id='vnp950'></a><a class='ms' id='p_18Sn_1132'></a>Sabbaso nāmarūpasmiṃ,<a class='brnum' id='br16'></a><br>
Yassa natthi mamāyitaṃ;<br>
Asatā ca na socati,<br>
Sa ve loke na jīyati.</p>
<p><a class='sc' id='17'></a><a class='vns' id='vns958'></a><a class='vnp' id='vnp951'></a><a class='ms' id='p_18Sn_1133'></a>Yassa natthi idaṃ meti,<a class='brnum' id='br17'></a><br>
Paresaṃ vāpi kiñcanaṃ;<br>
Mamattaṃ so asaṃvindaṃ,<br>
Natthi meti na socati.</p>
<p><a class='sc' id='18'></a><a class='vns' id='vns959'></a><a class='vnp' id='vnp952'></a><a class='pts' id='pts185'></a><a class='ms' id='p_18Sn_1134'></a>Aniṭṭhurī ananugiddho,<a class='brnum' id='br18'></a><br>
Anejo sabbadhī samo;<br>
Tamānisaṃsaṃ pabrūmi,<br>
Pucchito avikampinaṃ.</p>
<p><a class='sc' id='19'></a><a class='vns' id='vns960'></a><a class='vnp' id='vnp953'></a><a class='ms' id='p_18Sn_1135'></a>Anejassa vijānato,<a class='brnum' id='br19'></a><br>
Natthi kāci <span class='var' id='note528' title='nisaṅkhiti (bj) | kācini saṃkhiti (pts1)'>nisaṅkhati</span>;<br>
Virato so viyārabbhā,<br>
Khemaṃ passati sabbadhi.</p>
<p><a class='sc' id='20'></a><a class='vns' id='vns961'></a><a class='vnp' id='vnp954'></a><a class='ms' id='p_18Sn_1136'></a>Na samesu na omesu,<a class='brnum' id='br20'></a><br>
Na ussesu vadate muni;<br>
Santo so vītamaccharo,<br>
Nādeti na nirassatī”ti.</p>
</blockquote>
<p class='endsection'>Attadaṇḍasuttaṃ pannarasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Attadaṇḍasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.11' lang='pli'>
<header>
<ul>
<li class='division'>Sutta Nipāta&#160;4.11</li>
</ul>
<h1>Kalahavivādasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns869'></a><a class='vnp' id='vnp862'></a><a class='ms' id='p_18Sn_1040'></a>“Kutopahūtā kalahā vivādā,<br>
Paridevasokā sahamaccharā ca;<br>
Mānātimānā sahapesuṇā ca,<br>
Kutopahūtā te tadiṅgha brūhi”.</p>
<p><a class='sc' id='2'></a><a class='vns' id='vns870'></a><a class='vnp' id='vnp863'></a><a class='ms' id='p_18Sn_1041'></a>“Piyappahūtā kalahā vivādā,<a class='brnum' id='br2'></a><br>
Paridevasokā sahamaccharā ca;<br>
Mānātimānā sahapesuṇā ca,<br>
Maccherayuttā kalahā vivādā;<br>
Vivādajātesu ca pesuṇāni”.</p>
<p><a class='sc' id='3'></a><a class='vns' id='vns871'></a><a class='vnp' id='vnp864'></a><a class='pts' id='pts169'></a><a class='ms' id='p_18Sn_1042'></a>“Piyā <span class='var' id='note477' title='piyā nu (s1, s2) | piyassu (mr)'>su</span> lokasmiṃ kutonidānā,<a class='brnum' id='br3'></a><br>
Ye <span class='var' id='note478' title='ye vāpi (s1-3, pts1)'>cāpi</span> lobhā vicaranti loke;<br>
Āsā ca niṭṭhā ca kutonidānā,<br>
Ye samparāyāya narassa honti”.</p>
<p><a class='sc' id='4'></a><a class='vns' id='vns872'></a><a class='vnp' id='vnp865'></a><a class='ms' id='p_18Sn_1043'></a>“Chandānidānāni piyāni loke,<a class='brnum' id='br4'></a><br>
Ye cāpi lobhā vicaranti loke;<br>
Āsā ca niṭṭhā ca itonidānā,<br>
Ye samparāyāya narassa honti”.</p>
<p><a class='sc' id='5'></a><a class='vns' id='vns873'></a><a class='vnp' id='vnp866'></a><a class='ms' id='p_18Sn_1044'></a>“Chando nu lokasmiṃ kutonidāno,<a class='brnum' id='br5'></a><br>
Vinicchayā <span class='var' id='note479' title='vāpi (bj, s1-3, pts1)'>cāpi</span> kutopahūtā;<br>
Kodho mosavajjañca kathaṃkathā ca,<br>
Ye <span class='var' id='note480' title='cāpi (^mnd11#33 [Kalahavivādasuttaniddesa])'>vāpi</span> dhammā samaṇena vuttā”.</p>
<p><a class='sc' id='6'></a><a class='vns' id='vns874'></a><a class='vnp' id='vnp867'></a><a class='ms' id='p_18Sn_1045'></a>“Sātaṃ asātanti yamāhu loke,<a class='brnum' id='br6'></a><br>
Tamūpanissāya pahoti chando;<br>
Rūpesu disvā vibhavaṃ bhavañca,<br>
Vinicchayaṃ <span class='var' id='note481' title='kurute (bahūsu)'>kubbati</span> jantu loke.</p>
<p><a class='sc' id='7'></a><a class='vns' id='vns875'></a><a class='vnp' id='vnp868'></a><a class='ms' id='p_18Sn_1046'></a>Kodho mosavajjañca kathaṅkathā ca,<a class='brnum' id='br7'></a><br>
Etepi dhammā dvayameva sante;<br>
Kathaṅkathī ñāṇapathāya sikkhe,<br>
Ñatvā pavuttā samaṇena dhammā”.</p>
<p><a class='sc' id='8'></a><a class='vns' id='vns876'></a><a class='vnp' id='vnp869'></a><a class='ms' id='p_18Sn_1047'></a>“Sātaṃ asātañca kutonidānā,<a class='brnum' id='br8'></a><br>
Kismiṃ asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ me pabrūhi yatonidānaṃ”.</p>
<p><a class='sc' id='9'></a><a class='vns' id='vns877'></a><a class='vnp' id='vnp870'></a><a class='pts' id='pts170'></a><a class='ms' id='p_18Sn_1048'></a>“Phassanidānaṃ sātaṃ asātaṃ,<a class='brnum' id='br9'></a><br>
Phasse asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ te pabrūmi itonidānaṃ”.</p>
<p><a class='sc' id='10'></a><a class='vns' id='vns878'></a><a class='vnp' id='vnp871'></a><a class='ms' id='p_18Sn_1049'></a>“Phasso nu lokasmi kutonidāno,<a class='brnum' id='br10'></a><br>
Pariggahā cāpi kutopahūtā;<br>
Kismiṃ asante na mamattamatthi,<br>
Kismiṃ vibhūte na phusanti phassā”.</p>
<p><a class='sc' id='11'></a><a class='vns' id='vns879'></a><a class='vnp' id='vnp872'></a><a class='ms' id='p_18Sn_1050'></a>“Nāmañca rūpañca paṭicca phasso,<a class='brnum' id='br11'></a><br>
Icchānidānāni pariggahāni;<br>
Icchāyasantyā na mamattamatthi,<br>
Rūpe vibhūte na phusanti phassā”.</p>
<p><a class='sc' id='12'></a><a class='vns' id='vns880'></a><a class='vnp' id='vnp873'></a><a class='ms' id='p_18Sn_1051'></a>“Kathaṃ sametassa vibhoti rūpaṃ,<a class='brnum' id='br12'></a><br>
Sukhaṃ <span class='var' id='note482' title='dukhaṃ vāpi (bj, s1-3, pts1)'>dukhañcāpi</span> kathaṃ vibhoti;<br>
Etaṃ me pabrūhi yathā vibhoti,<br>
Taṃ <span class='var' id='note483' title='jānissāmāti (bj, mr) | jāniyāma iti (s1-3, pts1)'>jāniyāmāti</span> me mano ahu”.</p>
<p><a class='sc' id='13'></a><a class='vns' id='vns881'></a><a class='vnp' id='vnp874'></a><a class='ms' id='p_18Sn_1052'></a>“Na saññasaññī na visaññasaññī,<a class='brnum' id='br13'></a><br>
Nopi asaññī na vibhūtasaññī;<br>
Evaṃ sametassa vibhoti rūpaṃ,<br>
Saññānidānā hi papañcasaṅkhā”.</p>
<p><a class='sc' id='14'></a><a class='vns' id='vns882'></a><a class='vnp' id='vnp875'></a><a class='pts' id='pts171'></a><a class='ms' id='p_18Sn_1053'></a>“Yaṃ taṃ apucchimha akittayī no,<a class='brnum' id='br14'></a><br>
Aññaṃ taṃ pucchāma tadiṅgha brūhi;<br>
Ettāvataggaṃ <span class='var' id='note484' title='no (s1-3, pts1)'>nu</span> vadanti heke,<br>
Yakkhassa suddhiṃ idha paṇḍitāse;<br>
Udāhu aññampi vadanti etto”.</p>
<p><a class='sc' id='15'></a><a class='vns' id='vns883'></a><a class='vnp' id='vnp876'></a><a class='ms' id='p_18Sn_1054'></a>“Ettāvataggampi vadanti heke,<a class='brnum' id='br15'></a><br>
Yakkhassa suddhiṃ idha paṇḍitāse;<br>
Tesaṃ paneke samayaṃ vadanti,<br>
Anupādisese kusalā vadānā.</p>
<p><a class='sc' id='16'></a><a class='vns' id='vns884'></a><a class='vnp' id='vnp877'></a><a class='ms' id='p_18Sn_1055'></a>Ete ca ñatvā upanissitāti,<a class='brnum' id='br16'></a><br>
Ñatvā munī nissaye so vimaṃsī;<br>
Ñatvā vimutto na vivādameti,<br>
Bhavābhavāya na sameti dhīro”ti.</p>
</blockquote>
<p class='endsection'>Kalahavivādasuttaṃ ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Kalahavivādasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

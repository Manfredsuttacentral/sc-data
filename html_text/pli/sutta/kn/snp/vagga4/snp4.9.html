<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp4.9' lang='pli'>
<header>
<ul>
<li class='division'><span class='var' id='note456' title='māgandiyasuttaṃ (bj, s1-3) | māgandiyasutta (pts1)'>Sutta Nipāta&#160;4.9</span></li>
</ul>
<h1>Māgaṇḍiyasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns842'></a><a class='vnp' id='vnp835'></a><a class='ms' id='p_18Sn_1011'></a>“Disvāna taṇhaṃ <span class='var' id='note458' title='aratiñca rāgaṃ (s1-3, mr)'>aratiṃ ragañca</span>,<br>
Nāhosi chando api methunasmiṃ;<br>
Kimevidaṃ muttakarīsapuṇṇaṃ,<br>
Pādāpi naṃ samphusituṃ na icche”.</p>
<p><a class='sc' id='2'></a><a class='vns' id='vns843'></a><a class='vnp' id='vnp836'></a><a class='pts' id='pts164'></a><a class='ms' id='p_18Sn_1012'></a>“Etādisañce ratanaṃ na icchasi,<a class='brnum' id='br2'></a><br>
Nāriṃ narindehi bahūhi patthitaṃ;<br>
Diṭṭhigataṃ <span class='var' id='note459' title='sīlavatānujīvitaṃ (bj, pts1, mr)'>sīlavataṃ nu jīvitaṃ</span>,<br>
Bhavūpapattiñca vadesi kīdisaṃ”.</p>
<p><a class='sc' id='3'></a><a class='vns' id='vns844'></a><a class='vnp' id='vnp837'></a><a class='ms' id='p_18Sn_1013'></a>“Idaṃ vadāmīti na tassa hoti,<a class='brnum' id='br3'></a><br>
<span class='speaker'>(<span class='var' id='note460' title='māgandiyāti (bj, s1-3, pts1)'>māgaṇḍiyāti</span> bhagavā):</span><br>
Dhammesu niccheyya samuggahītaṃ;<br>
Passañca diṭṭhīsu anuggahāya,<br>
Ajjhattasantiṃ pacinaṃ adassaṃ”.</p>
<p><a class='sc' id='4'></a><a class='vns' id='vns845'></a><a class='vnp' id='vnp838'></a><a class='ms' id='p_18Sn_1014'></a>“Vinicchayā yāni pakappitāni,<a class='brnum' id='br4'></a><br>
<span class='speaker'>(iti <span class='var' id='note461' title='māgandiyo (bj, s1-3, pts1)'>māgaṇḍiyo</span>):</span><br>
Te ve munī brūsi anuggahāya;<br>
Ajjhattasantīti yametamatthaṃ,<br>
Kathaṃ nu dhīrehi paveditaṃ taṃ”.</p>
<p><a class='sc' id='5'></a><a class='vns' id='vns846'></a><a class='vnp' id='vnp839'></a><a class='ms' id='p_18Sn_1015'></a>“Na diṭṭhiyā na sutiyā na ñāṇena,<a class='brnum' id='br5'></a><br>
<span class='speaker'>(māgaṇḍiyāti bhagavā):</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Ete ca nissajja anuggahāya,<br>
Santo anissāya bhavaṃ na jappe”.</p>
<p><a class='sc' id='6'></a><a class='vns' id='vns847'></a><a class='vnp' id='vnp840'></a><a class='pts' id='pts165'></a><a class='ms' id='p_18Sn_1016'></a>“No ce kira diṭṭhiyā na sutiyā na ñāṇena,<a class='brnum' id='br6'></a><br>
<span class='speaker'>(iti māgaṇḍiyo):</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Maññāmahaṃ momuhameva dhammaṃ,<br>
Diṭṭhiyā eke paccenti suddhiṃ”.</p>
<p><a class='sc' id='7'></a><a class='vns' id='vns848'></a><a class='vnp' id='vnp841'></a><a class='ms' id='p_18Sn_1017'></a>“Diṭṭhañca nissāya anupucchamāno,<a class='brnum' id='br7'></a><br>
<span class='speaker'>(māgaṇḍiyāti bhagavā):</span><br>
Samuggahītesu <span class='var' id='note462' title='pamohamāga (bj) | samohamāgā (s1-3, mr)'>pamohamāgā</span>;<br>
Ito ca nāddakkhi aṇumpi saññaṃ,<br>
Tasmā tuvaṃ momuhato dahāsi.</p>
<p><a class='sc' id='8'></a><a class='vns' id='vns849'></a><a class='vnp' id='vnp842'></a><a class='ms' id='p_18Sn_1018'></a>Samo visesī uda vā nihīno,<a class='brnum' id='br8'></a><br>
Yo <span class='var' id='note463' title='maññatī (c1, c2)'>maññati</span> so vivadetha tena;<br>
Tīsu vidhāsu avikampamāno,<br>
Samo visesīti na tassa hoti.</p>
<p><a class='sc' id='9'></a><a class='vns' id='vns850'></a><a class='vnp' id='vnp843'></a><a class='ms' id='p_18Sn_1019'></a>Saccanti so brāhmaṇo kiṃ vadeyya,<a class='brnum' id='br9'></a><br>
Musāti vā so vivadetha kena;<br>
Yasmiṃ samaṃ visamaṃ vāpi natthi,<br>
Sa kena vādaṃ paṭisaṃyujeyya.</p>
<p><a class='sc' id='10'></a><a class='vns' id='vns851'></a><a class='vnp' id='vnp844'></a><a class='ms' id='p_18Sn_1020'></a>Okaṃ pahāya aniketasārī,<a class='brnum' id='br10'></a><br>
Gāme akubbaṃ muni <span class='var' id='note465' title='sandhavāni (mr)'>santhavāni</span>;<br>
Kāmehi ritto apurakkharāno,<br>
Kathaṃ na viggayha janena kayirā.</p>
<p><a class='sc' id='11'></a><a class='vns' id='vns852'></a><a class='vnp' id='vnp845'></a><a class='pts' id='pts166'></a><a class='ms' id='p_18Sn_1021'></a>Yehi vivitto vicareyya loke,<a class='brnum' id='br11'></a><br>
Na tāni uggayha vadeyya nāgo;<br>
<span class='var' id='note466' title='elambujaṃ (bj, s1-3 ^mnd9#89 [Māgaṇḍiyasuttaniddesa])'>Jalambujaṃ</span> kaṇḍakavārijaṃ yathā,<br>
Jalena paṅkena canūpalittaṃ;<br>
Evaṃ munī santivādo agiddho,<br>
Kāme ca loke ca anūpalitto.</p>
<p><a class='sc' id='12'></a><a class='vns' id='vns853'></a><a class='vnp' id='vnp846'></a><a class='ms' id='p_18Sn_1022'></a><span class='var' id='note467' title='na vedagū diṭṭhiyā (bj, s1-3, pts1)'>Na vedagū diṭṭhiyāyako</span> na mutiyā,<a class='brnum' id='br12'></a><br>
Sa mānameti na hi tammayo so;<br>
Na kammunā nopi sutena neyyo,<br>
Anūpanīto sa nivesanesu.</p>
<p><a class='sc' id='13'></a><a class='vns' id='vns854'></a><a class='vnp' id='vnp847'></a><a class='ms' id='p_18Sn_1023'></a>Saññāvirattassa na santi ganthā,<a class='brnum' id='br13'></a><br>
Paññāvimuttassa na santi mohā;<br>
Saññañca diṭṭhiñca ye aggahesuṃ,<br>
Te <span class='var' id='note468' title='ghaṭṭamānā (s1-3, mr)'>ghaṭṭayantā</span> vicaranti loke”ti.</p>
</blockquote>
<p class='endsection'>Māgaṇḍiyasuttaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Aṭṭhakavagga</span><span class='hidden'>Māgaṇḍiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

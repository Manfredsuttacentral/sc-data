<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.13' lang='pli'>
<header>
<ul>
<li class='division'>Sutta Nipāta&#160;5.13</li>
</ul>
<h1>Bhadrāvudhamāṇavapucchā</h1>
</header>
<blockquote class='gatha'>
<p><a class='sc' id='1'></a><a class='vns' id='vns1108'></a><a class='vnp' id='vnp1101'></a><a class='ms' id='p_18Sn_1305'></a>“Okañjahaṃ taṇhacchidaṃ anejaṃ,<br>
<span class='speaker'>(iccāyasmā bhadrāvudho):</span><br>
Nandiñjahaṃ oghatiṇṇaṃ vimuttaṃ;<br>
Kappañjahaṃ abhiyāce sumedhaṃ,<br>
Sutvāna nāgassa apanamissanti ito.</p>
<p><a class='sc' id='2'></a><a class='vns' id='vns1109'></a><a class='vnp' id='vnp1102'></a><a class='ms' id='p_18Sn_1306'></a>Nānājanā janapadehi saṅgatā,<a class='brnum' id='br2'></a><br>
Tava vīra vākyaṃ abhikaṅkhamānā;<br>
Tesaṃ tuvaṃ sādhu viyākarohi,<br>
Tathā hi te vidito esa dhammo”.</p>
<p><a class='sc' id='3'></a><a class='vns' id='vns1110'></a><a class='vnp' id='vnp1103'></a><a class='pts' id='pts214'></a><a class='ms' id='p_18Sn_1307'></a>“Ādānataṇhaṃ vinayetha sabbaṃ,<a class='brnum' id='br3'></a><br>
<span class='speaker'>(bhadrāvudhāti bhagavā):</span><br>
Uddhaṃ adho tiriyañcāpi majjhe;<br>
Yaṃ yañhi lokasmimupādiyanti,<br>
Teneva māro anveti jantuṃ.</p>
<p><a class='sc' id='4'></a><a class='vns' id='vns1111'></a><a class='vnp' id='vnp1104'></a><a class='ms' id='p_18Sn_1308'></a>Tasmā pajānaṃ na upādiyetha,<a class='brnum' id='br4'></a><br>
Bhikkhu sato kiñcanaṃ sabbaloke;<br>
Ādānasatte iti pekkhamāno,<br>
Pajaṃ imaṃ maccudheyye visattan”ti.</p>
</blockquote>
<p class='endsection'>Bhadrāvudhamāṇavapucchā dvādasamā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Bhadrāvudhamāṇavapucchā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

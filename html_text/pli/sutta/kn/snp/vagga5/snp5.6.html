<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.6' lang='pli'>
<header>
<ul>
<li class='division'>Sutta Nipāta&#160;5.6</li>
</ul>
<h1>Dhotakamāṇavapucchā</h1>
</header>
<blockquote class='gatha'>
<p><a class='sc' id='1'></a><a class='vns' id='vns1068'></a><a class='vnp' id='vnp1061'></a><a class='ms' id='p_18Sn_1254'></a>“Pucchāmi taṃ bhagavā brūhi metaṃ,<br>
<span class='speaker'>(iccāyasmā dhotako):</span><br>
Vācābhikaṅkhāmi mahesi tuyhaṃ;<br>
Tava sutvāna nigghosaṃ,<br>
Sikkhe nibbānamattano”.</p>
<p><a class='sc' id='2'></a><a class='vns' id='vns1069'></a><a class='vnp' id='vnp1062'></a><a class='ms' id='p_18Sn_1255'></a>“Tenahātappaṃ karohi,<a class='brnum' id='br2'></a><br>
<span class='speaker'>(dhotakāti bhagavā):</span><br>
Idheva nipako sato;<br>
Ito sutvāna nigghosaṃ,<br>
Sikkhe nibbānamattano”.</p>
<p><a class='sc' id='3'></a><a class='vns' id='vns1070'></a><a class='vnp' id='vnp1063'></a><a class='ms' id='p_18Sn_1256'></a>“Passāmahaṃ devamanussaloke,<a class='brnum' id='br3'></a><br>
Akiñcanaṃ brāhmaṇamiriyamānaṃ;<br>
Taṃ taṃ namassāmi samantacakkhu,<br>
Pamuñca maṃ sakka kathaṅkathāhi”.</p>
<p><a class='sc' id='4'></a><a class='vns' id='vns1071'></a><a class='vnp' id='vnp1064'></a><a class='ms' id='p_18Sn_1257'></a>“Nāhaṃ <span class='var' id='note577' title='gamissāmi (bj, pts1) | samissāmi (s1-3)'>sahissāmi</span> pamocanāya,<a class='brnum' id='br4'></a><br>
Kathaṃkathiṃ dhotaka kañci loke;<br>
Dhammañca seṭṭhaṃ <span class='var' id='note578' title='ājānamāno (bj, s1-3, pts1)'>abhijānamāno</span>,<br>
Evaṃ tuvaṃ oghamimaṃ taresi”.</p>
<p><a class='sc' id='5'></a><a class='vns' id='vns1072'></a><a class='vnp' id='vnp1065'></a><a class='pts' id='pts205'></a><a class='ms' id='p_18Sn_1258'></a>“Anusāsa brahme karuṇāyamāno,<a class='brnum' id='br5'></a><br>
Vivekadhammaṃ yamahaṃ vijaññaṃ;<br>
Yathāhaṃ ākāsova abyāpajjamāno,<br>
Idheva santo asito careyyaṃ”.</p>
<p><a class='sc' id='6'></a><a class='vns' id='vns1073'></a><a class='vnp' id='vnp1066'></a><a class='ms' id='p_18Sn_1259'></a>“Kittayissāmi te santiṃ,<a class='brnum' id='br6'></a><br>
<span class='speaker'>(dhotakāti bhagavā):</span><br>
Diṭṭhe dhamme anītihaṃ;<br>
Yaṃ viditvā sato caraṃ,<br>
Tare loke visattikaṃ”.</p>
<p><a class='sc' id='7'></a><a class='vns' id='vns1074'></a><a class='vnp' id='vnp1067'></a><a class='ms' id='p_18Sn_1260'></a>“Tañcāhaṃ abhinandāmi,<a class='brnum' id='br7'></a><br>
mahesi santimuttamaṃ;<br>
Yaṃ viditvā sato caraṃ,<br>
tare loke visattikaṃ”.</p>
<p><a class='sc' id='8'></a><a class='vns' id='vns1075'></a><a class='vnp' id='vnp1068'></a><a class='ms' id='p_18Sn_1261'></a>“Yaṃ kiñci sampajānāsi,<a class='brnum' id='br8'></a><br>
<span class='speaker'>(dhotakāti bhagavā):</span><br>
Uddhaṃ adho tiriyañcāpi majjhe;<br>
Etaṃ viditvā saṅgoti loke,<br>
Bhavābhavāya mākāsi taṇhan”ti.</p>
</blockquote>
<p class='endsection'>Dhotakamāṇavapucchā pañcamī.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Dhotakamāṇavapucchā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

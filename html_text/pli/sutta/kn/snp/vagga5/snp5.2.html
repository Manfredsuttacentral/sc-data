<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.2' lang='pli'>
<header>
<ul>
<li class='division'><span class='var' id='note553' title='ajitasuttaṃ (bj) | ajitamāṇavapañhā (s1) | ajitapañhā (s2, s3)'>Sutta Nipāta&#160;5.2</span></li>
</ul>
<h1>Ajitamāṇavapucchā</h1>
</header>
<blockquote class='gatha'>
<p><a class='sc' id='1'></a><a class='vns' id='vns1039'></a><a class='vnp' id='vnp1032'></a><a class='ms' id='p_18Sn_1221'></a>“Kenassu nivuto loko,<br>
<span class='speaker'>(iccāyasmā ajito):</span><br>
Kenassu nappakāsati;<br>
Kissābhilepanaṃ brūsi,<br>
Kiṃsu tassa mahabbhayaṃ”.</p>
<p><a class='sc' id='2'></a><a class='vns' id='vns1040'></a><a class='vnp' id='vnp1033'></a><a class='ms' id='p_18Sn_1222'></a>“Avijjāya nivuto loko,<a class='brnum' id='br2'></a><br>
<span class='speaker'>(ajitāti bhagavā):</span><br>
Vevicchā pamādā nappakāsati;<br>
Jappābhilepanaṃ brūmi,<br>
Dukkhamassa mahabbhayaṃ”.</p>
<p><a class='sc' id='3'></a><a class='vns' id='vns1041'></a><a class='vnp' id='vnp1034'></a><a class='pts' id='pts198'></a><a class='ms' id='p_18Sn_1223'></a>“Savanti sabbadhi sotā,<a class='brnum' id='br3'></a><br>
<span class='speaker'>(iccāyasmā ajito):</span><br>
Sotānaṃ kiṃ nivāraṇaṃ;<br>
Sotānaṃ saṃvaraṃ brūhi,<br>
Kena sotā <span class='var' id='note557' title='pithīyare (bj-a) | pithiyyare (s1-3, pts1) | pidhīyare (?)'>pidhiyyare</span>”.</p>
<p><a class='sc' id='4'></a><a class='vns' id='vns1042'></a><a class='vnp' id='vnp1035'></a><a class='ms' id='p_18Sn_1224'></a>“Yāni sotāni lokasmiṃ,<a class='brnum' id='br4'></a><br>
<span class='speaker'>(ajitāti bhagavā):</span><br>
Sati tesaṃ nivāraṇaṃ;<br>
Sotānaṃ saṃvaraṃ brūmi,<br>
Paññāyete pidhiyyare”.</p>
<p><a class='sc' id='5'></a><a class='vns' id='vns1043'></a><a class='vnp' id='vnp1036'></a><a class='ms' id='p_18Sn_1225'></a>“Paññā ceva <span class='var' id='note559' title='satī ceva (bj) | satī ca (s1-3, pts1) | sati cāpi ()'>sati yañca</span>,<a class='brnum' id='br5'></a><br>
<span class='speaker'>(iccāyasmā ajito):</span><br>
Nāmarūpañca mārisa;<br>
Etaṃ me puṭṭho pabrūhi,<br>
Katthetaṃ uparujjhati”.</p>
<p><a class='sc' id='6'></a><a class='vns' id='vns1044'></a><a class='vnp' id='vnp1037'></a><a class='ms' id='p_18Sn_1226'></a>“Yametaṃ pañhaṃ apucchi,<a class='brnum' id='br6'></a><br>
ajita taṃ vadāmi te;<br>
Yattha nāmañca rūpañca,<br>
asesaṃ uparujjhati;<br>
Viññāṇassa nirodhena,<br>
etthetaṃ uparujjhati”.</p>
<p><a class='sc' id='7'></a><a class='vns' id='vns1045'></a><a class='vnp' id='vnp1038'></a><a class='ms' id='p_18Sn_1227'></a>“Ye ca saṅkhātadhammāse,<a class='brnum' id='br7'></a><br>
ye ca sekhā puthū idha;<br>
Tesaṃ me nipako iriyaṃ,<br>
puṭṭho pabrūhi mārisa”.</p>
<p><a class='sc' id='8'></a><a class='vns' id='vns1046'></a><a class='vnp' id='vnp1039'></a><a class='ms' id='p_18Sn_1228'></a>“Kāmesu nābhigijjheyya,<a class='brnum' id='br8'></a><br>
Manasānāvilo siyā;<br>
Kusalo sabbadhammānaṃ,<br>
Sato bhikkhu paribbaje”ti.</p>
</blockquote>
<p class='endsection'>Ajitamāṇavapucchā paṭhamā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Ajitamāṇavapucchā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.1' lang='pli'>
<header>
<ul>
<li class='division'>Sutta Nipāta 5.1</li>
</ul>
<h1><span class='var' id='note537' title='vatthukathā (s3)'>Vatthugāthā</span></h1>
</header>
<blockquote class='gatha'>
<p><a class='sc' id='1'></a><a class='vns' id='vns983'></a><a class='vnp' id='vnp976'></a><a class='pts' id='pts190'></a><a class='ms' id='p_18Sn_1164'></a>Kosalānaṃ purā rammā,<a class='brnum' id='br1'></a><br>
agamā dakkhiṇāpathaṃ;<br>
Ākiñcaññaṃ patthayāno,<br>
brāhmaṇo mantapāragū.</p>
<p><a class='sc' id='2'></a><a class='vns' id='vns984'></a><a class='vnp' id='vnp977'></a><a class='ms' id='p_18Sn_1165'></a>So assakassa visaye,<a class='brnum' id='br2'></a><br>
<span class='var' id='note539' title='muḷakassa (s1-3) | mūḷhakassa (mr) | maḷakassa (^cnd1#3 [Vatthugāthā])'>aḷakassa</span> samāsane;<br>
Vasi godhāvarīkūle,<br>
uñchena ca phalena ca.</p>
<p><a class='sc' id='3'></a><a class='vns' id='vns985'></a><a class='vnp' id='vnp978'></a><a class='ms' id='p_18Sn_1166'></a>Tasseva upanissāya,<a class='brnum' id='br3'></a><br>
gāmo ca vipulo ahu;<br>
Tato jātena āyena,<br>
mahāyaññamakappayi.</p>
<p><a class='sc' id='4'></a><a class='vns' id='vns986'></a><a class='vnp' id='vnp979'></a><a class='ms' id='p_18Sn_1167'></a>Mahāyaññaṃ yajitvāna,<a class='brnum' id='br4'></a><br>
puna pāvisi assamaṃ;<br>
Tasmiṃ paṭipaviṭṭhamhi,<br>
añño āgañchi brāhmaṇo.</p>
<p><a class='sc' id='5'></a><a class='vns' id='vns987'></a><a class='vnp' id='vnp980'></a><a class='ms' id='p_18Sn_1168'></a>Ugghaṭṭapādo <span class='var' id='note540' title='tassito (mr)'>tasito</span>,<a class='brnum' id='br5'></a><br>
paṅkadanto rajassiro;<br>
So ca naṃ upasaṅkamma,<br>
satāni pañca yācati.</p>
<p><a class='sc' id='6'></a><a class='vns' id='vns988'></a><a class='vnp' id='vnp981'></a><a class='ms' id='p_18Sn_1169'></a>Tamenaṃ bāvarī disvā,<a class='brnum' id='br6'></a><br>
āsanena nimantayi;<br>
Sukhañca kusalaṃ pucchi,<br>
idaṃ vacanamabravi.</p>
<p><a class='sc' id='7'></a><a class='vns' id='vns989'></a><a class='vnp' id='vnp982'></a><a class='ms' id='p_18Sn_1170'></a>“Yaṃ kho mama deyyadhammaṃ,<a class='brnum' id='br7'></a><br>
Sabbaṃ visajjitaṃ mayā;<br>
Anujānāhi me brahme,<br>
Natthi pañcasatāni me”.</p>
<p><a class='sc' id='8'></a><a class='vns' id='vns990'></a><a class='vnp' id='vnp983'></a><a class='pts' id='pts191'></a><a class='ms' id='p_18Sn_1171'></a>“Sace me yācamānassa,<a class='brnum' id='br8'></a><br>
bhavaṃ nānupadassati;<br>
Sattame divase tuyhaṃ,<br>
muddhā phalatu sattadhā”.</p>
<p><a class='sc' id='9'></a><a class='vns' id='vns991'></a><a class='vnp' id='vnp984'></a><a class='ms' id='p_18Sn_1172'></a>Abhisaṅkharitvā kuhako,<a class='brnum' id='br9'></a><br>
bheravaṃ so akittayi;<br>
Tassa taṃ vacanaṃ sutvā,<br>
bāvarī dukkhito ahu.</p>
<p><a class='sc' id='10'></a><a class='vns' id='vns992'></a><a class='vnp' id='vnp985'></a><a class='ms' id='p_18Sn_1173'></a>Ussussati anāhāro,<a class='brnum' id='br10'></a><br>
Sokasallasamappito;<br>
Athopi evaṃ cittassa,<br>
Jhāne na ramatī mano.</p>
<p><a class='sc' id='11'></a><a class='vns' id='vns993'></a><a class='vnp' id='vnp986'></a><a class='ms' id='p_18Sn_1174'></a>Utrastaṃ dukkhitaṃ disvā,<a class='brnum' id='br11'></a><br>
Devatā atthakāminī;<br>
Bāvariṃ upasaṅkamma,<br>
Idaṃ vacanamabravi.</p>
<p><a class='sc' id='12'></a><a class='vns' id='vns994'></a><a class='vnp' id='vnp987'></a><a class='ms' id='p_18Sn_1175'></a>“Na so muddhaṃ pajānāti,<a class='brnum' id='br12'></a><br>
Kuhako so dhanatthiko;<br>
Muddhani muddhapāte vā,<br>
Ñāṇaṃ tassa na vijjati”.</p>
<p><a class='sc' id='13'></a><a class='vns' id='vns995'></a><a class='vnp' id='vnp988'></a><a class='ms' id='p_18Sn_1176'></a>“Bhotī carahi jānāsi,<a class='brnum' id='br13'></a><br>
Taṃ me akkhāhi pucchitā;<br>
Muddhaṃ muddhādhipātañca,<br>
Taṃ suṇoma vaco tava”.</p>
<p><a class='sc' id='14'></a><a class='vns' id='vns996'></a><a class='vnp' id='vnp989'></a><a class='ms' id='p_18Sn_1177'></a>“Ahampetaṃ na jānāmi,<a class='brnum' id='br14'></a><br>
Ñāṇamettha na vijjati;<br>
Muddhani muddhādhipāte ca,<br>
<span class='var' id='note541' title='jinānaṃ hettha (bj) | jinānaṃ heta (si) | jinānaṃ heta (s1-3, pts1)'>Jinānaṃ hettha</span> dassanaṃ”.</p>
<p><a class='sc' id='15'></a><a class='vns' id='vns997'></a><a class='vnp' id='vnp990'></a><a class='ms' id='p_18Sn_1178'></a>“Atha ko carahi jānāti,<a class='brnum' id='br15'></a><br>
Asmiṃ <span class='var' id='note542' title='puthuvi maṇḍale (bj) | puthavimaṇḍale (bj, pts1) | paṭhavimaṇḍale (s1-3)'>pathavimaṇḍale</span>;<br>
Muddhaṃ muddhādhipātañca,<br>
Taṃ me akkhāhi devate”.</p>
<p><a class='sc' id='16'></a><a class='vns' id='vns998'></a><a class='vnp' id='vnp991'></a><a class='pts' id='pts192'></a><a class='ms' id='p_18Sn_1179'></a>“Purā kapilavatthumhā,<a class='brnum' id='br16'></a><br>
Nikkhanto lokanāyako;<br>
Apacco okkākarājassa,<br>
Sakyaputto pabhaṅkaro.</p>
<p><a class='sc' id='17'></a><a class='vns' id='vns999'></a><a class='vnp' id='vnp992'></a><a class='ms' id='p_18Sn_1180'></a>So hi brāhmaṇa sambuddho,<a class='brnum' id='br17'></a><br>
Sabbadhammāna pāragū;<br>
Sabbābhiññābalappatto,<br>
Sabbadhammesu cakkhumā;<br>
Sabbakammakkhayaṃ patto,<br>
Vimutto upadhikkhaye.</p>
<p><a class='sc' id='18'></a><a class='vns' id='vns1000'></a><a class='vnp' id='vnp993'></a><a class='ms' id='p_18Sn_1181'></a>Buddho so bhagavā loke,<a class='brnum' id='br18'></a><br>
Dhammaṃ deseti cakkhumā;<br>
Taṃ tvaṃ gantvāna pucchassu,<br>
So te taṃ byākarissati”.</p>
<p><a class='sc' id='19'></a><a class='vns' id='vns1001'></a><a class='vnp' id='vnp994'></a><a class='ms' id='p_18Sn_1182'></a>Sambuddhoti vaco sutvā,<a class='brnum' id='br19'></a><br>
Udaggo bāvarī ahu;<br>
Sokassa tanuko āsi,<br>
Pītiñca vipulaṃ labhi.</p>
<p><a class='sc' id='20'></a><a class='vns' id='vns1002'></a><a class='vnp' id='vnp995'></a><a class='ms' id='p_18Sn_1183'></a>So bāvarī attamano udaggo,<a class='brnum' id='br20'></a><br>
Taṃ devataṃ pucchati vedajāto;<br>
“Katamamhi gāme nigamamhi vā pana,<br>
Katamamhi vā janapade lokanātho;<br>
Yattha <span class='var' id='note543' title='gantvā namassemu (bj, s1-3, pts1)'>gantvāna passemu</span>,<br>
Sambuddhaṃ <span class='var' id='note544' title='dipaduttamaṃ (bj, s1-3, pts1)'>dvipaduttamaṃ</span>”.</p>
<p><a class='sc' id='21'></a><a class='vns' id='vns1003'></a><a class='vnp' id='vnp996'></a><a class='ms' id='p_18Sn_1184'></a>“Sāvatthiyaṃ kosalamandire jino,<a class='brnum' id='br21'></a><br>
Pahūtapañño varabhūrimedhaso;<br>
So sakyaputto vidhuro anāsavo,<br>
Muddhādhipātassa vidū narāsabho”.</p>
<p><a class='sc' id='22'></a><a class='vns' id='vns1004'></a><a class='vnp' id='vnp997'></a><a class='ms' id='p_18Sn_1185'></a>Tato āmantayī sisse,<a class='brnum' id='br22'></a><br>
Brāhmaṇe mantapārage;<br>
“Etha māṇavā akkhissaṃ,<br>
Suṇātha vacanaṃ mama.</p>
<p><a class='sc' id='23'></a><a class='vns' id='vns1005'></a><a class='vnp' id='vnp998'></a><a class='pts' id='pts193'></a><a class='ms' id='p_18Sn_1186'></a>Yasseso dullabho loke,<a class='brnum' id='br23'></a><br>
Pātubhāvo abhiṇhaso;<br>
Svājja lokamhi uppanno,<br>
Sambuddho iti vissuto;<br>
Khippaṃ gantvāna sāvatthiṃ,<br>
Passavho dvipaduttamaṃ”.</p>
<p><a class='sc' id='24'></a><a class='vns' id='vns1006'></a><a class='vnp' id='vnp999'></a><a class='ms' id='p_18Sn_1187'></a>“Kathaṃ carahi jānemu,<a class='brnum' id='br24'></a><br>
Disvā buddhoti brāhmaṇa;<br>
Ajānataṃ no pabrūhi,<br>
Yathā jānemu taṃ mayaṃ”.</p>
<p><a class='sc' id='25'></a><a class='vns' id='vns1007'></a><a class='vnp' id='vnp1000'></a><a class='ms' id='p_18Sn_1188'></a>“Āgatāni hi mantesu,<a class='brnum' id='br25'></a><br>
Mahāpurisalakkhaṇā;<br>
<span class='var' id='note545' title='dvattiṃsā ca (si, s1-3, pts1) | dvattiṃsa tāni (?)'>Dvattiṃsāni ca</span> byākkhātā,<br>
Samattā anupubbaso.</p>
<p><a class='sc' id='26'></a><a class='vns' id='vns1008'></a><a class='vnp' id='vnp1001'></a><a class='ms' id='p_18Sn_1189'></a>Yassete honti gattesu,<a class='brnum' id='br26'></a><br>
Mahāpurisalakkhaṇā;<br>
Dveyeva tassa gatiyo,<br>
Tatiyā hi na vijjati.</p>
<p><a class='sc' id='27'></a><a class='vns' id='vns1009'></a><a class='vnp' id='vnp1002'></a><a class='ms' id='p_18Sn_1190'></a>Sace agāraṃ <span class='var' id='note546' title='ajjhāvasati (bj, pts1, mr)'>āvasati</span>,<a class='brnum' id='br27'></a><br>
Vijeyya pathaviṃ imaṃ;<br>
Adaṇḍena asatthena,<br>
Dhammena manusāsati.</p>
<p><a class='sc' id='28'></a><a class='vns' id='vns1010'></a><a class='vnp' id='vnp1003'></a><a class='ms' id='p_18Sn_1191'></a>Sace ca so pabbajati,<a class='brnum' id='br28'></a><br>
Agārā anagāriyaṃ;<br>
<span class='var' id='note547' title='vivattacchaddo (bj, pts1) | vivaṭacchado (s1-3)'>Vivaṭṭacchado</span> sambuddho,<br>
Arahā bhavati anuttaro.</p>
<p><a class='sc' id='29'></a><a class='vns' id='vns1011'></a><a class='vnp' id='vnp1004'></a><a class='ms' id='p_18Sn_1192'></a>Jātiṃ gottañca lakkhaṇaṃ,<a class='brnum' id='br29'></a><br>
Mante sisse punāpare;<br>
Muddhaṃ muddhādhipātañca,<br>
Manasāyeva pucchatha.</p>
<p><a class='sc' id='30'></a><a class='vns' id='vns1012'></a><a class='vnp' id='vnp1005'></a><a class='ms' id='p_18Sn_1193'></a>Anāvaraṇadassāvī,<a class='brnum' id='br30'></a><br>
Yadi buddho bhavissati;<br>
Manasā pucchite pañhe,<br>
Vācāya vissajessati”.</p>
<p><a class='sc' id='31'></a><a class='vns' id='vns1013'></a><a class='vnp' id='vnp1006'></a><a class='ms' id='p_18Sn_1194'></a>Bāvarissa vaco sutvā,<a class='brnum' id='br31'></a><br>
Sissā soḷasa brāhmaṇā;<br>
Ajito tissametteyyo,<br>
Puṇṇako atha mettagū.</p>
<p><a class='sc' id='32'></a><a class='vns' id='vns1014'></a><a class='vnp' id='vnp1007'></a><a class='pts' id='pts194'></a><a class='ms' id='p_18Sn_1195'></a>Dhotako upasīvo ca,<a class='brnum' id='br32'></a><br>
Nando ca atha hemako;<br>
Todeyya-kappā dubhayo,<br>
Jatukaṇṇī ca paṇḍito.</p>
<p><a class='sc' id='33'></a><a class='vns' id='vns1015'></a><a class='vnp' id='vnp1008'></a><a class='ms' id='p_18Sn_1196'></a>Bhadrāvudho udayo ca,<a class='brnum' id='br33'></a><br>
Posālo cāpi brāhmaṇo;<br>
Mogharājā ca medhāvī,<br>
Piṅgiyo ca mahāisi.</p>
<p><a class='sc' id='34'></a><a class='vns' id='vns1016'></a><a class='vnp' id='vnp1009'></a><a class='ms' id='p_18Sn_1197'></a>Paccekagaṇino sabbe,<a class='brnum' id='br34'></a><br>
Sabbalokassa vissutā;<br>
Jhāyī jhānaratā dhīrā,<br>
Pubbavāsanavāsitā.</p>
<p><a class='sc' id='35'></a><a class='vns' id='vns1017'></a><a class='vnp' id='vnp1010'></a><a class='ms' id='p_18Sn_1198'></a>Bāvariṃ abhivādetvā,<a class='brnum' id='br35'></a><br>
Katvā ca naṃ padakkhiṇaṃ;<br>
Jaṭājinadharā sabbe,<br>
Pakkāmuṃ uttarāmukhā.</p>
<p><a class='sc' id='36'></a><a class='vns' id='vns1018'></a><a class='vnp' id='vnp1011'></a><a class='ms' id='p_18Sn_1199'></a>Aḷakassa patiṭṭhānaṃ,<a class='brnum' id='br36'></a><br>
<span class='var' id='note548' title='purimaṃ māhissatiṃ (bj, pts1) | puraṃ māhissatiṃ (s1-3)'>Purimāhissatiṃ</span> tadā;<br>
Ujjeniñcāpi gonaddhaṃ,<br>
Vedisaṃ vanasavhayaṃ.</p>
<p><a class='sc' id='37'></a><a class='vns' id='vns1019'></a><a class='vnp' id='vnp1012'></a><a class='ms' id='p_18Sn_1200'></a>Kosambiñcāpi sāketaṃ,<a class='brnum' id='br37'></a><br>
Sāvatthiñca puruttamaṃ;<br>
Setabyaṃ kapilavatthuṃ,<br>
Kusinārañca mandiraṃ.</p>
<p><a class='sc' id='38'></a><a class='vns' id='vns1020'></a><a class='vnp' id='vnp1013'></a><a class='ms' id='p_18Sn_1201'></a>Pāvañca bhoganagaraṃ,<a class='brnum' id='br38'></a><br>
Vesāliṃ māgadhaṃ puraṃ;<br>
Pāsāṇakaṃ cetiyañca,<br>
Ramaṇīyaṃ manoramaṃ.</p>
<p><a class='sc' id='39'></a><a class='vns' id='vns1021'></a><a class='vnp' id='vnp1014'></a><a class='pts' id='pts195'></a><a class='ms' id='p_18Sn_1202'></a>Tasitovudakaṃ sītaṃ,<a class='brnum' id='br39'></a><br>
Mahālābhaṃva vāṇijo;<br>
Chāyaṃ ghammābhitattova,<br>
Turitā pabbatamāruhuṃ.</p>
<p><a class='sc' id='40'></a><a class='vns' id='vns1022'></a><a class='vnp' id='vnp1015'></a><a class='ms' id='p_18Sn_1203'></a>Bhagavā tamhi samaye,<a class='brnum' id='br40'></a><br>
Bhikkhusaṅghapurakkhato;<br>
Bhikkhūnaṃ dhammaṃ deseti,<br>
Sīhova nadatī vane.</p>
<p><a class='sc' id='41'></a><a class='vns' id='vns1023'></a><a class='vnp' id='vnp1016'></a><a class='ms' id='p_18Sn_1204'></a>Ajito addasa buddhaṃ,<a class='brnum' id='br41'></a><br>
<span class='var' id='note549' title='vītaraṃsiṃva (si, s1-3) | vītaraṃsiva (pts1) | sataraṃsīva (mr) | pītaraṃsiṃva (^cnd1#42 [Vatthugāthā])'>Sataraṃsiṃva</span> bhāṇumaṃ;<br>
Candaṃ yathā pannarase,<br>
Pāripūriṃ upāgataṃ.</p>
<p><a class='sc' id='42'></a><a class='vns' id='vns1024'></a><a class='vnp' id='vnp1017'></a><a class='ms' id='p_18Sn_1205'></a>Athassa gatte disvāna,<a class='brnum' id='br42'></a><br>
Paripūrañca byañjanaṃ;<br>
Ekamantaṃ ṭhito haṭṭho,<br>
Manopañhe apucchatha.</p>
<p><a class='sc' id='43'></a><a class='vns' id='vns1025'></a><a class='vnp' id='vnp1018'></a><a class='ms' id='p_18Sn_1206'></a>“Ādissa <span class='var' id='note550' title='jappanaṃ (mr)'>jammanaṃ</span> brūhi,<a class='brnum' id='br43'></a><br>
Gottaṃ brūhi salakkhaṇaṃ;<br>
Mantesu pāramiṃ brūhi,<br>
Kati vāceti brāhmaṇo”.</p>
<p><a class='sc' id='44'></a><a class='vns' id='vns1026'></a><a class='vnp' id='vnp1019'></a><a class='ms' id='p_18Sn_1207'></a>“Vīsaṃ vassasataṃ āyu,<a class='brnum' id='br44'></a><br>
So ca gottena bāvarī;<br>
Tīṇissa lakkhaṇā gatte,<br>
Tiṇṇaṃ vedāna pāragū.</p>
<p><a class='sc' id='45'></a><a class='vns' id='vns1027'></a><a class='vnp' id='vnp1020'></a><a class='ms' id='p_18Sn_1208'></a>Lakkhaṇe itihāse ca,<a class='brnum' id='br45'></a><br>
Sanighaṇḍusakeṭubhe;<br>
Pañcasatāni vāceti,<br>
Sadhamme pāramiṃ gato”.</p>
<p><a class='sc' id='46'></a><a class='vns' id='vns1028'></a><a class='vnp' id='vnp1021'></a><a class='pts' id='pts196'></a><a class='ms' id='p_18Sn_1209'></a>“Lakkhaṇānaṃ pavicayaṃ,<a class='brnum' id='br46'></a><br>
Bāvarissa naruttama;<br>
<span class='var' id='note551' title='taṇhacchida (bahūsu)'>Kaṅkhacchida</span> pakāsehi,<br>
Mā no kaṅkhāyitaṃ ahu”.</p>
<p><a class='sc' id='47'></a><a class='vns' id='vns1029'></a><a class='vnp' id='vnp1022'></a><a class='ms' id='p_18Sn_1210'></a>“Mukhaṃ jivhāya chādeti,<a class='brnum' id='br47'></a><br>
Uṇṇassa bhamukantare;<br>
Kosohitaṃ vatthaguyhaṃ,<br>
Evaṃ jānāhi māṇava”.</p>
<p><a class='sc' id='48'></a><a class='vns' id='vns1030'></a><a class='vnp' id='vnp1023'></a><a class='ms' id='p_18Sn_1211'></a>Pucchañhi kiñci asuṇanto,<a class='brnum' id='br48'></a><br>
Sutvā pañhe viyākate;<br>
Vicinteti jano sabbo,<br>
Vedajāto katañjalī.</p>
<p><a class='sc' id='49'></a><a class='vns' id='vns1031'></a><a class='vnp' id='vnp1024'></a><a class='ms' id='p_18Sn_1212'></a>“Ko nu devo vā brahmā vā,<a class='brnum' id='br49'></a><br>
Indo vāpi sujampati;<br>
Manasā pucchite pañhe,<br>
Kametaṃ paṭibhāsati”.</p>
<p><a class='sc' id='50'></a><a class='vns' id='vns1032'></a><a class='vnp' id='vnp1025'></a><a class='ms' id='p_18Sn_1213'></a>“Muddhaṃ muddhādhipātañca,<a class='brnum' id='br50'></a><br>
Bāvarī paripucchati;<br>
Taṃ byākarohi bhagavā,<br>
Kaṅkhaṃ vinaya no ise”.</p>
<p><a class='sc' id='51'></a><a class='vns' id='vns1033'></a><a class='vnp' id='vnp1026'></a><a class='ms' id='p_18Sn_1214'></a>“Avijjā muddhāti jānāhi,<a class='brnum' id='br51'></a><br>
Vijjā muddhādhipātinī;<br>
Saddhāsatisamādhīhi,<br>
Chandaviriyena saṃyutā”.</p>
<p><a class='sc' id='52'></a><a class='vns' id='vns1034'></a><a class='vnp' id='vnp1027'></a><a class='ms' id='p_18Sn_1215'></a>Tato vedena mahatā,<a class='brnum' id='br52'></a><br>
Santhambhitvāna māṇavo;<br>
Ekaṃsaṃ ajinaṃ katvā,<br>
Pādesu sirasā pati.</p>
<p><a class='sc' id='53'></a><a class='vns' id='vns1035'></a><a class='vnp' id='vnp1028'></a><a class='ms' id='p_18Sn_1216'></a>“Bāvarī brāhmaṇo bhoto,<a class='brnum' id='br53'></a><br>
Saha sissehi mārisa;<br>
Udaggacitto sumano,<br>
Pāde vandati cakkhuma”.</p>
<p><a class='sc' id='54'></a><a class='vns' id='vns1036'></a><a class='vnp' id='vnp1029'></a><a class='pts' id='pts197'></a><a class='ms' id='p_18Sn_1217'></a>“Sukhito bāvarī hotu,<a class='brnum' id='br54'></a><br>
Saha sissehi brāhmaṇo;<br>
Tvañcāpi sukhito hohi,<br>
Ciraṃ jīvāhi māṇava.</p>
<p><a class='sc' id='55'></a><a class='vns' id='vns1037'></a><a class='vnp' id='vnp1030'></a><a class='ms' id='p_18Sn_1218'></a>Bāvarissa ca tuyhaṃ vā,<a class='brnum' id='br55'></a><br>
Sabbesaṃ sabbasaṃsayaṃ;<br>
Katāvakāsā pucchavho,<br>
Yaṃ kiñci manasicchatha”.</p>
<p><a class='sc' id='56'></a><a class='vns' id='vns1038'></a><a class='vnp' id='vnp1031'></a><a class='ms' id='p_18Sn_1219'></a>Sambuddhena katokāso,<a class='brnum' id='br56'></a><br>
Nisīditvāna pañjalī;<br>
Ajito paṭhamaṃ pañhaṃ,<br>
Tattha pucchi tathāgataṃ.</p>
</blockquote>
<p class='endsection'>Vatthugāthā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Vatthugāthā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.8' lang='pli'>
<header>
<ul>
<li class='division'>Sutta Nipāta&#160;5.8</li>
</ul>
<h1>Nandamāṇavapucchā</h1>
</header>
<blockquote class='gatha'>
<p><a class='sc' id='1'></a><a class='vns' id='vns1084'></a><a class='vnp' id='vnp1077'></a><a class='ms' id='p_18Sn_1272'></a>“Santi loke munayo,<br>
<span class='speaker'>(iccāyasmā nando):</span><br>
Janā vadanti tayidaṃ kathaṃsu;<br>
Ñāṇūpapannaṃ no <span class='var' id='note589' title='muni no (s1-3, mr)'>muniṃ</span> vadanti,<br>
Udāhu ve jīvitenūpapannaṃ”.</p>
<p><a class='sc' id='2'></a><a class='vns' id='vns1085'></a><a class='vnp' id='vnp1078'></a><a class='pts' id='pts208'></a><a class='ms' id='p_18Sn_1273'></a>“Na diṭṭhiyā na sutiyā na ñāṇena, <span class='var' id='note590' title='(na sīlabbatena) (si, s1-3, c1)'>()</span><a class='brnum' id='br2'></a><br>
Munīdha nanda kusalā vadanti;<br>
Visenikatvā anīghā nirāsā,<br>
Caranti ye te munayoti brūmi”.</p>
<p><a class='sc' id='3'></a><a class='vns' id='vns1086'></a><a class='vnp' id='vnp1079'></a><a class='ms' id='p_18Sn_1274'></a>“Ye kecime samaṇabrāhmaṇāse,<br>
<span class='speaker'>(iccāyasmā nando):</span><br>
<span class='var' id='note591' title='diṭṭhena sutenāpi (bj) | diṭṭhe sutenāpi (s1-3, pts1, mr)'>Diṭṭhassutenāpi</span> vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.<br>
<a class='ms' id='p_18Sn_1275'></a>Kaccissu te bhagavā tattha yatā carantā,<a class='brnum' id='br3'></a><br>
Atāru jātiñca jarañca mārisa;<br>
Pucchāmi taṃ bhagavā brūhi metaṃ”.</p>
<p><a class='sc' id='4'></a><a class='vns' id='vns1087'></a><a class='vnp' id='vnp1080'></a><a class='ms' id='p_18Sn_1276'></a>“Ye kecime samaṇabrāhmaṇāse,<a class='brnum' id='br4'></a><br>
<span class='speaker'>(nandāti bhagavā):</span><br>
Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kiñcāpi te tattha yatā caranti,<br>
Nātariṃsu jātijaranti brūmi”.</p>
<p><a class='sc' id='5'></a><a class='vns' id='vns1088'></a><a class='vnp' id='vnp1081'></a><a class='ms' id='p_18Sn_1277'></a>“Ye kecime samaṇabrāhmaṇāse,<br>
<span class='speaker'>(iccāyasmā nando):</span><br>
Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.<br>
<a class='pts' id='pts209'></a><a class='ms' id='p_18Sn_1278'></a>Te ce <span class='var' id='note592' title='sace muni (si, pts1) | te ce munī (^cnd5#439 [Pucchāniddesa/ Nandamāṇavapucchāniddesa])'>muni</span> brūsi anoghatiṇṇe,<a class='brnum' id='br5'></a><br>
Atha ko carahi devamanussaloke;<br>
Atāri jātiñca jarañca mārisa,<br>
Pucchāmi taṃ bhagavā brūhi metaṃ”.</p>
<p><a class='sc' id='6'></a><a class='vns' id='vns1089'></a><a class='vnp' id='vnp1082'></a><a class='ms' id='p_18Sn_1279'></a>“Nāhaṃ sabbe samaṇabrāhmaṇāse,<br>
<span class='speaker'>(nandāti bhagavā):</span><br>
Jātijarāya nivutāti brūmi;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.<br>
<a class='ms' id='p_18Sn_1280'></a>Anekarūpampi pahāya sabbaṃ,<a class='brnum' id='br6'></a><br>
Taṇhaṃ pariññāya anāsavāse;<br>
Te ve narā oghatiṇṇāti brūmi”.</p>
<p><a class='sc' id='7'></a><a class='vns' id='vns1090'></a><a class='vnp' id='vnp1083'></a><a class='ms' id='p_18Sn_1281'></a>“Etābhinandāmi vaco mahesino,<br>
Sukittitaṃ gotamanūpadhīkaṃ;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.<br>
<a class='ms' id='p_18Sn_1282'></a>Anekarūpampi pahāya sabbaṃ,<a class='brnum' id='br7'></a><br>
Taṇhaṃ pariññāya anāsavāse;<br>
Ahampi te oghatiṇṇāti brūmī”ti.</p>
</blockquote>
<p class='endsection'>Nandamāṇavapucchā sattamā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Nandamāṇavapucchā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.5' lang='pli'>
<header>
<ul>
<li class='division'>Sutta Nipāta&#160;1.5</li>
</ul>
<h1>Cundasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns83'></a><a class='vnp' id='vnp83'></a><a class='ms' id='p_18Sn_97'></a>“Pucchāmi muniṃ pahūtapaññaṃ,<br>
<span class='speaker'>(iti cundo kammāraputto):</span><br>
Buddhaṃ dhammassāmiṃ vītataṇhaṃ;<br>
<span class='var' id='note59' title='dipaduttamaṃ (bj, s1-3, km, pts1)'>Dvipaduttamaṃ</span> sārathīnaṃ pavaraṃ,<br>
Kati loke samaṇā tadiṅgha brūhi”.</p>
<p><a class='sc' id='2'></a><a class='vns' id='vns84'></a><a class='vnp' id='vnp84'></a><a class='pts' id='pts17'></a><a class='ms' id='p_18Sn_98'></a>“Caturo samaṇā na pañcamatthi,<a class='brnum' id='br2'></a><br>
<span class='speaker'>(cundāti bhagavā):</span><br>
Te te āvikaromi sakkhipuṭṭho;<br>
Maggajino maggadesako ca,<br>
Magge jīvati yo ca maggadūsī”.</p>
<p><a class='sc' id='3'></a><a class='vns' id='vns85'></a><a class='vnp' id='vnp85'></a><a class='ms' id='p_18Sn_99'></a>“Kaṃ maggajinaṃ vadanti buddhā,<a class='brnum' id='br3'></a><br>
<span class='speaker'>(iti cundo kammāraputto):</span><br>
Maggakkhāyī kathaṃ atulyo hoti;<br>
Magge jīvati me brūhi puṭṭho,<br>
Atha me āvikarohi <span class='var' id='note60' title='maggadūsī (mr)'>maggadūsiṃ</span>”.</p>
<p><a class='sc' id='4'></a><a class='vns' id='vns86'></a><a class='vnp' id='vnp86'></a><a class='ms' id='p_18Sn_100'></a>“Yo tiṇṇakathaṅkatho visallo,<a class='brnum' id='br4'></a><br>
Nibbānābhirato anānugiddho;<br>
Lokassa sadevakassa netā,<br>
Tādiṃ maggajinaṃ vadanti buddhā.</p>
<p><a class='sc' id='5'></a><a class='vns' id='vns87'></a><a class='vnp' id='vnp87'></a><a class='ms' id='p_18Sn_101'></a>Paramaṃ paramanti yodha ñatvā,<a class='brnum' id='br5'></a><br>
Akkhāti vibhajate idheva dhammaṃ;<br>
Taṃ kaṅkhachidaṃ muniṃ anejaṃ,<br>
Dutiyaṃ bhikkhunamāhu maggadesiṃ.</p>
<p><a class='sc' id='6'></a><a class='vns' id='vns88'></a><a class='vnp' id='vnp88'></a><a class='ms' id='p_18Sn_102'></a>Yo dhammapade sudesite,<a class='brnum' id='br6'></a><br>
Magge jīvati saññato satīmā;<br>
Anavajjapadāni sevamāno,<br>
Tatiyaṃ bhikkhunamāhu maggajīviṃ.</p>
<p><a class='sc' id='7'></a><a class='vns' id='vns89'></a><a class='vnp' id='vnp89'></a><a class='ms' id='p_18Sn_103'></a>Chadanaṃ katvāna subbatānaṃ,<a class='brnum' id='br7'></a><br>
Pakkhandī kuladūsako pagabbho;<br>
Māyāvī asaññato palāpo,<br>
Patirūpena caraṃ sa maggadūsī.</p>
<p><a class='sc' id='8'></a><a class='vns' id='vns90'></a><a class='vnp' id='vnp90'></a><a class='pts' id='pts18'></a><a class='ms' id='p_18Sn_104'></a>Ete ca paṭivijjhi yo gahaṭṭho,<a class='brnum' id='br8'></a><br>
Sutavā ariyasāvako sapañño;<br>
<span class='var' id='note61' title='sabbe te tādisāti (bj) | sabbe ne tādisāti (s1-3, pts1)'>Sabbe netādisāti</span> ñatvā,<br>
Iti disvā na hāpeti tassa saddhā;<br>
Kathaṃ hi duṭṭhena asampaduṭṭhaṃ,<br>
Suddhaṃ asuddhena samaṃ kareyyā”ti.</p>
</blockquote>
<p class='endsection'>Cundasuttaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Cundasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

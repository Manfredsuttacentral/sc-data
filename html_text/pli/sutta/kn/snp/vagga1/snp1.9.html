<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.9' lang='pli'>
<header>
<ul>
<li class='division'>Sutta Nipāta&#160;1.9</li>
</ul>
<h1>Hemavatasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns153'></a><a class='vnp' id='vnp153'></a><a class='pts' id='pts27'></a><a class='ms' id='p_18Sn_176'></a>“Ajja pannaraso uposatho,<br>
<span class='speaker'>(iti sātāgiro yakkho):</span><br>
<span class='var' id='note102' title='divyā (bj, pts1) | dibyā (s1-3, km)'>Dibbā</span> ratti upaṭṭhitā;<br>
Anomanāmaṃ satthāraṃ,<br>
Handa passāma gotamaṃ”.</p>
<p><a class='sc' id='2'></a><a class='vns' id='vns154'></a><a class='vnp' id='vnp154'></a><a class='ms' id='p_18Sn_177'></a>“Kacci mano supaṇihito,<a class='brnum' id='br2'></a><br>
<span class='speaker'>(iti hemavato yakkho):</span><br>
Sabbabhūtesu tādino;<br>
Kacci iṭṭhe aniṭṭhe ca,<br>
Saṅkappassa vasīkatā”.</p>
<p><a class='sc' id='3'></a><a class='vns' id='vns155'></a><a class='vnp' id='vnp155'></a><a class='ms' id='p_18Sn_178'></a>“Mano cassa supaṇihito,<a class='brnum' id='br3'></a><br>
<span class='speaker'>(iti sātāgiro yakkho):</span><br>
Sabbabhūtesu tādino;<br>
Atho iṭṭhe aniṭṭhe ca,<br>
Saṅkappassa vasīkatā”.</p>
<p><a class='sc' id='4'></a><a class='vns' id='vns156'></a><a class='vnp' id='vnp156'></a><a class='ms' id='p_18Sn_179'></a>“Kacci adinnaṃ nādiyati,<a class='brnum' id='br4'></a><br>
<span class='speaker'>(iti hemavato yakkho):</span><br>
Kacci pāṇesu saññato;<br>
Kacci ārā pamādamhā,<br>
Kacci jhānaṃ na riñcati”.</p>
<p><a class='sc' id='5'></a><a class='vns' id='vns157'></a><a class='vnp' id='vnp157'></a><a class='ms' id='p_18Sn_180'></a>“Na so adinnaṃ ādiyati,<a class='brnum' id='br5'></a><br>
<span class='speaker'>(iti sātāgiro yakkho):</span><br>
Atho pāṇesu saññato;<br>
Atho ārā pamādamhā,<br>
Buddho jhānaṃ na riñcati”.</p>
<p><a class='sc' id='6'></a><a class='vns' id='vns158'></a><a class='vnp' id='vnp158'></a><a class='pts' id='pts28'></a><a class='ms' id='p_18Sn_181'></a>“Kacci musā na bhaṇati,<a class='brnum' id='br6'></a><br>
<span class='speaker'>(iti hemavato yakkho):</span><br>
Kacci na khīṇabyappatho;<br>
Kacci vebhūtiyaṃ nāha,<br>
Kacci samphaṃ na bhāsati”.</p>
<p><a class='sc' id='7'></a><a class='vns' id='vns159'></a><a class='vnp' id='vnp159'></a><a class='ms' id='p_18Sn_182'></a>“Musā ca so na bhaṇati,<a class='brnum' id='br7'></a><br>
<span class='speaker'>(iti sātāgiro yakkho):</span><br>
Atho na khīṇabyappatho;<br>
Atho vebhūtiyaṃ nāha,<br>
Mantā <span class='var' id='note103' title='atthaṃ so (bj, pts1, mr)'>atthañca</span> bhāsati”.</p>
<p><a class='sc' id='8'></a><a class='vns' id='vns160'></a><a class='vnp' id='vnp160'></a><a class='ms' id='p_18Sn_183'></a>“Kacci na rajjati kāmesu,<a class='brnum' id='br8'></a><br>
<span class='speaker'>(iti hemavato yakkho):</span><br>
Kacci cittaṃ anāvilaṃ;<br>
Kacci mohaṃ atikkanto,<br>
Kacci dhammesu cakkhumā”.</p>
<p><a class='sc' id='9'></a><a class='vns' id='vns161'></a><a class='vnp' id='vnp161'></a><a class='ms' id='p_18Sn_184'></a>“Na so rajjati kāmesu,<a class='brnum' id='br9'></a><br>
<span class='speaker'>(iti sātāgiro yakkho):</span><br>
Atho cittaṃ anāvilaṃ;<br>
Sabbamohaṃ atikkanto,<br>
Buddho dhammesu cakkhumā”.</p>
<p><a class='sc' id='10'></a><a class='vns' id='vns162'></a><a class='vnp' id='vnp162'></a><a class='ms' id='p_18Sn_185'></a>“Kacci vijjāya sampanno,<a class='brnum' id='br10'></a><br>
<span class='speaker'>(iti hemavato yakkho):</span><br>
Kacci saṃsuddhacāraṇo;<br>
Kaccissa āsavā khīṇā,<br>
Kacci natthi punabbhavo”.</p>
<p><a class='sc' id='11'></a><a class='vns' id='vns163'></a><a class='vnp' id='vnp163'></a><a class='pts' id='pts29'></a><a class='ms' id='p_18Sn_186'></a>“Vijjāya ceva sampanno,<a class='brnum' id='br11'></a><br>
<span class='speaker'>(iti sātāgiro yakkho):</span><br>
Atho saṃsuddhacāraṇo;<br>
Sabbassa āsavā khīṇā,<br>
Natthi tassa punabbhavo”.</p>
<p><a class='sc' id='12'></a><a class='vns' id='vns164'></a><a class='vnp' id='vnp163A'></a><a class='ms' id='p_18Sn_187'></a>“Sampannaṃ munino cittaṃ,<a class='brnum' id='br12'></a><br>
Kammunā byappathena ca;<br>
Vijjācaraṇasampannaṃ,<br>
Dhammato naṃ pasaṃsati”.</p>
<p><a class='sc' id='13'></a><a class='vns' id='vns165'></a><a class='vnp' id='vnp163B'></a><a class='ms' id='p_18Sn_188'></a>“Sampannaṃ munino cittaṃ,<a class='brnum' id='br13'></a><br>
Kammunā byappathena ca;<br>
Vijjācaraṇasampannaṃ,<br>
Dhammato anumodasi.</p>
<p><a class='sc' id='14'></a><a class='vns' id='vns166'></a><a class='vnp' id='vnp164'></a><a class='ms' id='p_18Sn_189'></a>Sampannaṃ munino cittaṃ,<a class='brnum' id='br14'></a><br>
Kammunā byappathena ca;<br>
Vijjācaraṇasampannaṃ,<br>
Handa passāma gotamaṃ”.</p>
<p><a class='sc' id='15'></a><a class='vns' id='vns167'></a><a class='vnp' id='vnp165'></a><a class='ms' id='p_18Sn_190'></a>“Eṇijaṅghaṃ kisaṃ <span class='var' id='note104' title='dhīraṃ (si, s1-3, pts1)'>vīraṃ</span>,<a class='brnum' id='br15'></a><br>
Appāhāraṃ alolupaṃ;<br>
Muniṃ vanasmiṃ jhāyantaṃ,<br>
Ehi passāma gotamaṃ.</p>
<p><a class='sc' id='16'></a><a class='vns' id='vns168'></a><a class='vnp' id='vnp166'></a><a class='ms' id='p_18Sn_191'></a>Sīhaṃvekacaraṃ nāgaṃ,<a class='brnum' id='br16'></a><br>
Kāmesu anapekkhinaṃ;<br>
Upasaṅkamma pucchāma,<br>
Maccupāsappamocanaṃ.</p>
<p><a class='sc' id='17'></a><a class='vns' id='vns169'></a><a class='vnp' id='vnp167'></a><a class='ms' id='p_18Sn_192'></a>Akkhātāraṃ pavattāraṃ,<a class='brnum' id='br17'></a><br>
Sabbadhammāna pāraguṃ;<br>
Buddhaṃ verabhayātītaṃ,<br>
Mayaṃ pucchāma gotamaṃ”.</p>
<p><a class='sc' id='18'></a><a class='vns' id='vns170'></a><a class='vnp' id='vnp168'></a><a class='ms' id='p_18Sn_193'></a>“Kismiṃ loko samuppanno,<a class='brnum' id='br18'></a><br>
<span class='speaker'>(iti hemavato yakkho):</span><br>
Kismiṃ kubbati <span class='var' id='note105' title='sandhavaṃ (mr)'>santhavaṃ</span>;<br>
Kissa loko upādāya,<br>
Kismiṃ loko vihaññati”.</p>
<p><a class='sc' id='19'></a><a class='vns' id='vns171'></a><a class='vnp' id='vnp169'></a><a class='pts' id='pts30'></a><a class='ms' id='p_18Sn_194'></a>“<span class='var' id='note106' title='chassu (bj, pts1)'>Chasu</span> loko samuppanno,<a class='brnum' id='br19'></a><br>
<span class='speaker'>(hemavatāti bhagavā):</span><br>
Chasu kubbati santhavaṃ;<br>
Channameva upādāya,<br>
Chasu loko vihaññati”.</p>
<p><a class='sc' id='20'></a><a class='vns' id='vns172'></a><a class='vnp' id='vnp170'></a><a class='ms' id='p_18Sn_195'></a>“Katamaṃ taṃ upādānaṃ,<a class='brnum' id='br20'></a><br>
Yattha loko vihaññati;<br>
Niyyānaṃ pucchito brūhi,<br>
Kathaṃ dukkhā <span class='var' id='note107' title='pamuñcati (s1-3)'>pamuccati</span>”.</p>
<p><a class='sc' id='21'></a><a class='vns' id='vns173'></a><a class='vnp' id='vnp171'></a><a class='ms' id='p_18Sn_196'></a>“Pañca kāmaguṇā loke,<a class='brnum' id='br21'></a><br>
Manochaṭṭhā paveditā;<br>
Ettha chandaṃ virājetvā,<br>
Evaṃ dukkhā pamuccati.</p>
<p><a class='sc' id='22'></a><a class='vns' id='vns174'></a><a class='vnp' id='vnp172'></a><a class='ms' id='p_18Sn_197'></a>Etaṃ lokassa niyyānaṃ,<a class='brnum' id='br22'></a><br>
Akkhātaṃ vo yathātathaṃ;<br>
Etaṃ vo ahamakkhāmi,<br>
Evaṃ dukkhā pamuccati”.</p>
<p><a class='sc' id='23'></a><a class='vns' id='vns175'></a><a class='vnp' id='vnp173'></a><a class='ms' id='p_18Sn_198'></a>“Ko sūdha tarati oghaṃ,<a class='brnum' id='br23'></a><br>
Kodha tarati aṇṇavaṃ;<br>
Appatiṭṭhe anālambe,<br>
Ko gambhīre na sīdati”.</p>
<p><a class='sc' id='24'></a><a class='vns' id='vns176'></a><a class='vnp' id='vnp174'></a><a class='ms' id='p_18Sn_199'></a>“Sabbadā sīlasampanno,<a class='brnum' id='br24'></a><br>
Paññavā susamāhito;<br>
<span class='var' id='note108' title='ajjhattasaññī (s1-3, km, mr)'>Ajjhattacintī</span> satimā,<br>
Oghaṃ tarati duttaraṃ.</p>
<p><a class='sc' id='25'></a><a class='vns' id='vns177'></a><a class='vnp' id='vnp175'></a><a class='ms' id='p_18Sn_200'></a>Virato kāmasaññāya,<a class='brnum' id='br25'></a><br>
Sabbasaṃyojanātigo;<br>
Nandībhavaparikkhīṇo,<br>
So gambhīre na sīdati”.</p>
<p><a class='sc' id='26'></a><a class='vns' id='vns178'></a><a class='vnp' id='vnp176'></a><a class='ms' id='p_18Sn_201'></a>“Gambhīrapaññaṃ nipuṇatthadassiṃ,<a class='brnum' id='br26'></a><br>
Akiñcanaṃ kāmabhave asattaṃ;<br>
Taṃ passatha sabbadhi vippamuttaṃ,<br>
Dibbe pathe kamamānaṃ mahesiṃ.</p>
<p><a class='sc' id='27'></a><a class='vns' id='vns179'></a><a class='vnp' id='vnp177'></a><a class='pts' id='pts31'></a><a class='ms' id='p_18Sn_202'></a>Anomanāmaṃ nipuṇatthadassiṃ,<a class='brnum' id='br27'></a><br>
Paññādadaṃ kāmālaye asattaṃ;<br>
Taṃ passatha sabbaviduṃ sumedhaṃ,<br>
Ariye pathe kamamānaṃ mahesiṃ.</p>
<p><a class='sc' id='28'></a><a class='vns' id='vns180'></a><a class='vnp' id='vnp178'></a><a class='ms' id='p_18Sn_203'></a>Sudiṭṭhaṃ vata no ajja,<a class='brnum' id='br28'></a><br>
Suppabhātaṃ suhuṭṭhitaṃ;<br>
Yaṃ addasāma sambuddhaṃ,<br>
Oghatiṇṇamanāsavaṃ.</p>
<p><a class='sc' id='29'></a><a class='vns' id='vns181'></a><a class='vnp' id='vnp179'></a><a class='ms' id='p_18Sn_204'></a>Ime dasasatā yakkhā,<a class='brnum' id='br29'></a><br>
Iddhimanto yasassino;<br>
Sabbe taṃ saraṇaṃ yanti,<br>
Tvaṃ no satthā anuttaro.</p>
<p><a class='sc' id='30'></a><a class='vns' id='vns182'></a><a class='vnp' id='vnp180'></a><a class='ms' id='p_18Sn_205'></a>Te mayaṃ vicarissāma,<a class='brnum' id='br30'></a><br>
Gāmā gāmaṃ nagā nagaṃ;<br>
Namassamānā sambuddhaṃ,<br>
Dhammassa ca sudhammatan”ti.</p>
</blockquote>
<p class='endsection'>Hemavatasuttaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Hemavatasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

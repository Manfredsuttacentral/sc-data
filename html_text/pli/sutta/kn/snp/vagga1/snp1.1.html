<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.1' lang='pli'>
<header>
<ul>
<li class='division'>Sutta Nipāta&#160;1.1</li>
</ul>
<h1>Uragasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns1'></a><a class='vnp' id='vnp1'></a><a class='pts' id='pts1'></a><a class='ms' id='p_18Sn_2'></a><span class='var' id='note1' title='yo ve (s1-3)'>Yo</span> uppatitaṃ vineti kodhaṃ,<br>
Visaṭaṃ sappavisaṃva <span class='var' id='note2' title='osathehi (s1-3) | osadhebhi (mr)'>osadhehi</span>;<br>
So bhikkhu jahāti orapāraṃ,<br>
Urago <span class='var' id='note3' title='jiṇṇamiva tacaṃ (bj, s1-3, km, pts1) | jiṇṇamivā tacaṃ (?)'>jiṇṇamivattacaṃ</span> purāṇaṃ.</p>
<p><a class='sc' id='2'></a><a class='vns' id='vns2'></a><a class='vnp' id='vnp2'></a><a class='ms' id='p_18Sn_3'></a>Yo rāgamudacchidā asesaṃ,<br>
Bhisapupphaṃva <span class='var' id='note4' title='sareruhaṃ (mr)'>saroruhaṃ</span> vigayha;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='3'></a><a class='vns' id='vns3'></a><a class='vnp' id='vnp3'></a><a class='ms' id='p_18Sn_4'></a>Yo taṇhamudacchidā asesaṃ,<br>
Saritaṃ sīghasaraṃ visosayitvā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='4'></a><a class='vns' id='vns4'></a><a class='vnp' id='vnp4'></a><a class='ms' id='p_18Sn_5'></a>Yo mānamudabbadhī asesaṃ,<br>
Naḷasetuṃva sudubbalaṃ mahogho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='5'></a><a class='vns' id='vns5'></a><a class='vnp' id='vnp5'></a><a class='ms' id='p_18Sn_6'></a>Yo nājjhagamā bhavesu sāraṃ,<br>
Vicinaṃ <span class='var' id='note5' title='pupphamiva (bahūsu)'>pupphamivā</span> udumbaresu;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='6'></a><a class='vns' id='vns6'></a><a class='vnp' id='vnp6'></a><a class='ms' id='p_18Sn_7'></a>Yassantarato na santi kopā,<br>
<span class='var' id='note6' title='itibbhavābhavatañca (mr)'>Itibhavābhavatañca</span> vītivatto;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='7'></a><a class='vns' id='vns7'></a><a class='vnp' id='vnp7'></a><a class='pts' id='pts2'></a><a class='ms' id='p_18Sn_8'></a>Yassa vitakkā vidhūpitā,<br>
Ajjhattaṃ suvikappitā asesā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='8'></a><a class='vns' id='vns8'></a><a class='vnp' id='vnp8'></a><a class='ms' id='p_18Sn_9'></a>Yo nāccasārī na paccasārī,<br>
Sabbaṃ accagamā imaṃ papañcaṃ;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='9'></a><a class='vns' id='vns9'></a><a class='vnp' id='vnp9'></a><a class='ms' id='p_18Sn_10'></a>Yo nāccasārī na paccasārī,<br>
Sabbaṃ vitathamidanti <span class='var' id='note7' title='ñatvā (s1-3, pts1, mr)'>ñatva</span> loke;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='10'></a><a class='vns' id='vns10'></a><a class='vnp' id='vnp10'></a><a class='ms' id='p_18Sn_11'></a>Yo nāccasārī na paccasārī,<br>
Sabbaṃ vitathamidanti vītalobho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='11'></a><a class='vns' id='vns11'></a><a class='vnp' id='vnp11'></a><a class='ms' id='p_18Sn_12'></a>Yo nāccasārī na paccasārī,<br>
Sabbaṃ vitathamidanti vītarāgo;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='12'></a><a class='vns' id='vns12'></a><a class='vnp' id='vnp12'></a><a class='ms' id='p_18Sn_13'></a>Yo nāccasārī na paccasārī,<br>
Sabbaṃ vitathamidanti vītadoso;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='13'></a><a class='vns' id='vns13'></a><a class='vnp' id='vnp13'></a><a class='ms' id='p_18Sn_14'></a>Yo nāccasārī na paccasārī,<br>
Sabbaṃ vitathamidanti vītamoho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='14'></a><a class='vns' id='vns14'></a><a class='vnp' id='vnp14'></a><a class='ms' id='p_18Sn_15'></a>Yassānusayā na santi keci,<br>
Mūlā ca akusalā samūhatāse;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='15'></a><a class='vns' id='vns15'></a><a class='vnp' id='vnp15'></a><a class='ms' id='p_18Sn_16'></a>Yassa darathajā na santi keci,<br>
Oraṃ āgamanāya paccayāse;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='16'></a><a class='vns' id='vns16'></a><a class='vnp' id='vnp16'></a><a class='ms' id='p_18Sn_17'></a>Yassa vanathajā na santi keci,<br>
Vinibandhāya bhavāya hetukappā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.</p>
<p><a class='sc' id='17'></a><a class='vns' id='vns17'></a><a class='vnp' id='vnp17'></a><a class='pts' id='pts3'></a><a class='ms' id='p_18Sn_18'></a>Yo nīvaraṇe pahāya pañca,<br>
Anigho tiṇṇakathaṅkatho visallo;<br>
So bhikkhu jahāti orapāraṃ,<br>
Urago jiṇṇamivattacaṃ purāṇanti.</p>
</blockquote>
<p class='endsection'>Uragasuttaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Uragasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.12' lang='pli'>
<header>
<ul>
<li class='division'>Sutta Nipāta&#160;1.12</li>
</ul>
<h1>Munisutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns209'></a><a class='vnp' id='vnp207'></a><a class='ms' id='p_18Sn_240'></a><span class='var' id='note127' title='sandhavato (mr)'>Santhavāto</span> bhayaṃ jātaṃ,<br>
niketā jāyate rajo;<br>
Aniketamasanthavaṃ,<br>
etaṃ ve munidassanaṃ.</p>
<p><a class='sc' id='2'></a><a class='vns' id='vns210'></a><a class='vnp' id='vnp208'></a><a class='ms' id='p_18Sn_241'></a>Yo jātamucchijja na ropayeyya,<a class='brnum' id='br2'></a><br>
Jāyantamassa nānuppavecche;<br>
Tamāhu ekaṃ muninaṃ carantaṃ,<br>
Addakkhi so santipadaṃ mahesi.</p>
<p><a class='sc' id='3'></a><a class='vns' id='vns211'></a><a class='vnp' id='vnp209'></a><a class='pts' id='pts36'></a><a class='ms' id='p_18Sn_242'></a>Saṅkhāya vatthūni <span class='var' id='note128' title='pahāya (bj, mr) | samāya (katthaci)'>pamāya</span> bījaṃ,<a class='brnum' id='br3'></a><br>
Sinehamassa nānuppavecche;<br>
Sa ve munī jātikhayantadassī,<br>
Takkaṃ pahāya na upeti saṅkhaṃ.</p>
<p><a class='sc' id='4'></a><a class='vns' id='vns212'></a><a class='vnp' id='vnp210'></a><a class='ms' id='p_18Sn_243'></a>Aññāya sabbāni nivesanāni,<a class='brnum' id='br4'></a><br>
Anikāmayaṃ aññatarampi tesaṃ;<br>
Sa ve munī vītagedho agiddho,<br>
Nāyūhatī pāragato hi hoti.</p>
<p><a class='sc' id='5'></a><a class='vns' id='vns213'></a><a class='vnp' id='vnp211'></a><a class='ms' id='p_18Sn_244'></a>Sabbābhibhuṃ sabbaviduṃ sumedhaṃ,<a class='brnum' id='br5'></a><br>
Sabbesu dhammesu anūpalittaṃ;<br>
Sabbañjahaṃ taṇhakkhaye vimuttaṃ,<br>
Taṃ vāpi dhīrā <span class='var' id='note129' title='muniṃ (bj, pts1)'>muni</span> vedayanti.</p>
<p><a class='sc' id='6'></a><a class='vns' id='vns214'></a><a class='vnp' id='vnp212'></a><a class='ms' id='p_18Sn_245'></a>Paññābalaṃ sīlavatūpapannaṃ,<a class='brnum' id='br6'></a><br>
Samāhitaṃ jhānarataṃ satīmaṃ;<br>
Saṅgā pamuttaṃ akhilaṃ anāsavaṃ,<br>
Taṃ vāpi dhīrā muni vedayanti.</p>
<p><a class='sc' id='7'></a><a class='vns' id='vns215'></a><a class='vnp' id='vnp213'></a><a class='ms' id='p_18Sn_246'></a>Ekaṃ carantaṃ munimappamattaṃ,<a class='brnum' id='br7'></a><br>
Nindāpasaṃsāsu avedhamānaṃ;<br>
Sīhaṃva saddesu asantasantaṃ,<br>
Vātaṃva jālamhi asajjamānaṃ;<br>
<span class='var' id='note130' title='padumaṃva (bj, s1-3, pts1)'>Padmaṃva</span> toyena <span class='var' id='note131' title='alimpamānaṃ (s1-3, mr)'>alippamānaṃ</span>,<br>
Netāramaññesamanaññaneyyaṃ;<br>
Taṃ vāpi dhīrā muni vedayanti.</p>
<p><a class='sc' id='8'></a><a class='vns' id='vns216'></a><a class='vnp' id='vnp214'></a><a class='pts' id='pts37'></a><a class='ms' id='p_18Sn_247'></a>Yo ogahaṇe thambhorivābhijāyati,<a class='brnum' id='br8'></a><br>
Yasmiṃ pare <span class='var' id='note132' title='vācaṃ pariyantaṃ (mr)'>vācāpariyantaṃ</span> vadanti;<br>
Taṃ vītarāgaṃ susamāhitindriyaṃ,<br>
Taṃ vāpi dhīrā muni vedayanti.</p>
<p><a class='sc' id='9'></a><a class='vns' id='vns217'></a><a class='vnp' id='vnp215'></a><a class='ms' id='p_18Sn_248'></a>Yo ve ṭhitatto tasaraṃva ujju,<a class='brnum' id='br9'></a><br>
Jigucchati kammehi pāpakehi;<br>
Vīmaṃsamāno visamaṃ samañca,<br>
Taṃ vāpi dhīrā muni vedayanti.</p>
<p><a class='sc' id='10'></a><a class='vns' id='vns218'></a><a class='vnp' id='vnp216'></a><a class='ms' id='p_18Sn_249'></a>Yo saññatatto na karoti pāpaṃ,<a class='brnum' id='br10'></a><br>
<span class='var' id='note133' title='daharo ca majjhimo ca munī (bj) | daharo ca majjho ca munī (s1-3, km, pts1)'>Daharo majjhimo ca muni</span> yatatto;<br>
Arosaneyyo <span class='var' id='note134' title='so na roseti (bj, pts1) | na roseti (s1-3)'>na so roseti</span> kañci,<br>
Taṃ vāpi dhīrā muni vedayanti.</p>
<p><a class='sc' id='11'></a><a class='vns' id='vns219'></a><a class='vnp' id='vnp217'></a><a class='ms' id='p_18Sn_250'></a>Yadaggato majjhato sesato vā,<a class='brnum' id='br11'></a><br>
Piṇḍaṃ labhetha paradattūpajīvī;<br>
Nālaṃ thutuṃ nopi nipaccavādī,<br>
Taṃ vāpi dhīrā muni vedayanti.</p>
<p><a class='sc' id='12'></a><a class='vns' id='vns220'></a><a class='vnp' id='vnp218'></a><a class='ms' id='p_18Sn_251'></a>Muniṃ carantaṃ virataṃ methunasmā,<a class='brnum' id='br12'></a><br>
Yo yobbane nopanibajjhate kvaci;<br>
Madappamādā virataṃ vippamuttaṃ,<br>
Taṃ vāpi dhīrā muni vedayanti.</p>
<p><a class='sc' id='13'></a><a class='vns' id='vns221'></a><a class='vnp' id='vnp219'></a><a class='pts' id='pts38'></a><a class='ms' id='p_18Sn_252'></a>Aññāya lokaṃ paramatthadassiṃ,<a class='brnum' id='br13'></a><br>
Oghaṃ samuddaṃ atitariya tādiṃ;<br>
Taṃ chinnaganthaṃ asitaṃ anāsavaṃ,<br>
Taṃ vāpi dhīrā muni vedayanti.</p>
<p><a class='sc' id='14'></a><a class='vns' id='vns222'></a><a class='vnp' id='vnp220'></a><a class='ms' id='p_18Sn_253'></a>Asamā ubho dūravihāravuttino,<a class='brnum' id='br14'></a><br>
<span class='var' id='note135' title='gihi (mr)'>Gihī</span> dāraposī amamo ca subbato;<br>
Parapāṇarodhāya gihī asaññato,<br>
Niccaṃ munī rakkhati <span class='var' id='note136' title='pāṇino (bj)'>pāṇine</span> yato.</p>
<p><a class='sc' id='15'></a><a class='vns' id='vns223'></a><a class='vnp' id='vnp221'></a><a class='ms' id='p_18Sn_254'></a>Sikhī yathā <span class='var' id='note137' title='nīlagivo (s1-3)'>nīlagīvo</span> vihaṅgamo,<a class='brnum' id='br15'></a><br>
Haṃsassa nopeti javaṃ kudācanaṃ;<br>
Evaṃ gihī nānukaroti bhikkhuno,<br>
Munino vivittassa vanamhi jhāyatoti.</p>
</blockquote>
<p class='endsection'>Munisuttaṃ dvādasamaṃ.</p>
<p class='endsutta'>Uragavaggo paṭhamo.</p>
<blockquote class='uddanagatha'>
<p><a class='sc' id='16'></a><a class='ms' id='p_18Sn_258'></a>Urago dhaniyo ceva,<br>
visāṇañca tathā kasi;<br>
Cundo parābhavo ceva,<br>
vasalo mettabhāvanā.</p>
<p><a class='sc' id='17'></a><a class='ms' id='p_18Sn_259'></a>Sātāgiro āḷavako,<br>
Vijayo ca tathā muni;<br>
Dvādasetāni suttāni,<br>
Uragavaggoti vuccatīti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Munisutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.6' lang='pli'>
<header>
<ul>
<li class='division'>Sutta Nipāta&#160;1.6</li>
</ul>
<h1>Parābhavasutta</h1>
</header>
<p><a class='sc' id='1'></a><a class='ms' id='p_18Sn_106'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi:</p>
<blockquote class='gatha'>
<p><a class='sc' id='2'></a><a class='vns' id='vns91'></a><a class='vnp' id='vnp91'></a><a class='ms' id='p_18Sn_107'></a>“Parābhavantaṃ purisaṃ,<br>
mayaṃ pucchāma <span class='var' id='note62' title='gotamaṃ (bj, s1-3, pts1)'>gotama</span>;<br>
<span class='var' id='note63' title='bhagavantaṃ (s3, pts1, c1)'>Bhavantaṃ</span> puṭṭhumāgamma,<br>
kiṃ parābhavato mukhaṃ”.</p>
<p><a class='sc' id='3'></a><a class='vns' id='vns92'></a><a class='vnp' id='vnp92'></a><a class='ms' id='p_18Sn_108'></a>“Suvijāno bhavaṃ hoti,<a class='brnum' id='br2'></a><br>
<span class='var' id='note64' title='duvijāno (s1-3, mr)'>suvijāno</span> parābhavo;<br>
Dhammakāmo bhavaṃ hoti,<br>
dhammadessī parābhavo”.</p>
<p><a class='sc' id='4'></a><a class='vns' id='vns93'></a><a class='vnp' id='vnp93'></a><a class='ms' id='p_18Sn_109'></a>“Iti hetaṃ vijānāma,<a class='brnum' id='br3'></a><br>
paṭhamo so parābhavo;<br>
Dutiyaṃ bhagavā brūhi,<br>
kiṃ parābhavato mukhaṃ”.</p>
<p><a class='sc' id='5'></a><a class='vns' id='vns94'></a><a class='vnp' id='vnp94'></a><a class='ms' id='p_18Sn_110'></a>“Asantassa piyā honti,<a class='brnum' id='br4'></a><br>
sante na kurute piyaṃ;<br>
Asataṃ dhammaṃ roceti,<br>
taṃ parābhavato mukhaṃ”.</p>
<p><a class='sc' id='6'></a><a class='vns' id='vns95'></a><a class='vnp' id='vnp95'></a><a class='ms' id='p_18Sn_111'></a>“Iti hetaṃ vijānāma,<a class='brnum' id='br5'></a><br>
dutiyo so parābhavo;<br>
Tatiyaṃ bhagavā brūhi,<br>
kiṃ parābhavato mukhaṃ”.</p>
<p><a class='sc' id='7'></a><a class='vns' id='vns96'></a><a class='vnp' id='vnp96'></a><a class='pts' id='pts19'></a><a class='ms' id='p_18Sn_112'></a>“Niddāsīlī sabhāsīlī,<a class='brnum' id='br6'></a><br>
anuṭṭhātā ca yo naro;<br>
Alaso kodhapaññāṇo,<br>
taṃ parābhavato mukhaṃ”.</p>
<p><a class='sc' id='8'></a><a class='vns' id='vns97'></a><a class='vnp' id='vnp97'></a><a class='ms' id='p_18Sn_113'></a>“Iti hetaṃ vijānāma,<a class='brnum' id='br7'></a><br>
tatiyo so parābhavo;<br>
Catutthaṃ bhagavā brūhi,<br>
kiṃ parābhavato mukhaṃ”.</p>
<p><a class='sc' id='9'></a><a class='vns' id='vns98'></a><a class='vnp' id='vnp98'></a><a class='ms' id='p_18Sn_114'></a>“Yo <span class='var' id='note65' title='yo mātaraṃ vā (bj, s1-3, km, pts1)'>mātaraṃ</span> pitaraṃ vā,<a class='brnum' id='br8'></a><br>
jiṇṇakaṃ gatayobbanaṃ;<br>
Pahu santo na bharati,<br>
taṃ parābhavato mukhaṃ”.</p>
<p><a class='sc' id='10'></a><a class='vns' id='vns99'></a><a class='vnp' id='vnp99'></a><a class='ms' id='p_18Sn_115'></a>“Iti hetaṃ vijānāma,<a class='brnum' id='br9'></a><br>
catuttho so parābhavo;<br>
Pañcamaṃ bhagavā brūhi,<br>
kiṃ parābhavato mukhaṃ”.</p>
<p><a class='sc' id='11'></a><a class='vns' id='vns100'></a><a class='vnp' id='vnp100'></a><a class='ms' id='p_18Sn_116'></a>“Yo <span class='var' id='note66' title='yo brāhmaṇaṃ vā (bj, s1-3, km, pts1)'>brāhmaṇaṃ</span> samaṇaṃ vā,<a class='brnum' id='br10'></a><br>
Aññaṃ vāpi vanibbakaṃ;<br>
Musāvādena vañceti,<br>
Taṃ parābhavato mukhaṃ”.</p>
<p><a class='sc' id='12'></a><a class='vns' id='vns101'></a><a class='vnp' id='vnp101'></a><a class='ms' id='p_18Sn_117'></a>“Iti hetaṃ vijānāma,<a class='brnum' id='br11'></a><br>
Pañcamo so parābhavo;<br>
Chaṭṭhamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='13'></a><a class='vns' id='vns102'></a><a class='vnp' id='vnp102'></a><a class='ms' id='p_18Sn_118'></a>“Pahūtavitto puriso,<a class='brnum' id='br12'></a><br>
Sahirañño sabhojano;<br>
Eko bhuñjati sādūni,<br>
Taṃ parābhavato mukhaṃ”.</p>
<p><a class='sc' id='14'></a><a class='vns' id='vns103'></a><a class='vnp' id='vnp103'></a><a class='ms' id='p_18Sn_119'></a>“Iti hetaṃ vijānāma,<a class='brnum' id='br13'></a><br>
Chaṭṭhamo so parābhavo;<br>
Sattamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='15'></a><a class='vns' id='vns104'></a><a class='vnp' id='vnp104'></a><a class='ms' id='p_18Sn_120'></a>“Jātitthaddho dhanatthaddho,<a class='brnum' id='br14'></a><br>
Gottatthaddho ca yo naro;<br>
Saññātiṃ atimaññeti,<br>
Taṃ parābhavato mukhaṃ”.</p>
<p><a class='sc' id='16'></a><a class='vns' id='vns105'></a><a class='vnp' id='vnp105'></a><a class='ms' id='p_18Sn_121'></a>“Iti hetaṃ vijānāma,<a class='brnum' id='br15'></a><br>
Sattamo so parābhavo;<br>
Aṭṭhamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='17'></a><a class='vns' id='vns106'></a><a class='vnp' id='vnp106'></a><a class='ms' id='p_18Sn_122'></a>“Itthidhutto surādhutto,<a class='brnum' id='br16'></a><br>
Akkhadhutto ca yo naro;<br>
Laddhaṃ laddhaṃ vināseti,<br>
Taṃ parābhavato mukhaṃ”.</p>
<p><a class='sc' id='18'></a><a class='vns' id='vns107'></a><a class='vnp' id='vnp107'></a><a class='pts' id='pts20'></a><a class='ms' id='p_18Sn_123'></a>“Iti hetaṃ vijānāma,<a class='brnum' id='br17'></a><br>
Aṭṭhamo so parābhavo;<br>
Navamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='19'></a><a class='vns' id='vns108'></a><a class='vnp' id='vnp108'></a><a class='ms' id='p_18Sn_124'></a>“Sehi <span class='var' id='note67' title='dārehyasantuṭṭho (bj, mr)'>dārehi asantuṭṭho</span>,<a class='brnum' id='br18'></a><br>
Vesiyāsu <span class='var' id='note68' title='padissati (bj, pts1)'>padussati</span>;<br>
<span class='var' id='note69' title='dissati (bj, pts1)'>Dussati</span> paradāresu,<br>
Taṃ parābhavato mukhaṃ”.</p>
<p><a class='sc' id='20'></a><a class='vns' id='vns109'></a><a class='vnp' id='vnp109'></a><a class='ms' id='p_18Sn_125'></a>“Iti hetaṃ vijānāma,<a class='brnum' id='br19'></a><br>
Navamo so parābhavo;<br>
Dasamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='21'></a><a class='vns' id='vns110'></a><a class='vnp' id='vnp110'></a><a class='ms' id='p_18Sn_126'></a>“Atītayobbano poso,<a class='brnum' id='br20'></a><br>
Āneti timbarutthaniṃ;<br>
Tassā issā na supati,<br>
Taṃ parābhavato mukhaṃ”.</p>
<p><a class='sc' id='22'></a><a class='vns' id='vns111'></a><a class='vnp' id='vnp111'></a><a class='ms' id='p_18Sn_127'></a>“Iti hetaṃ vijānāma,<a class='brnum' id='br21'></a><br>
Dasamo so parābhavo;<br>
Ekādasamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='23'></a><a class='vns' id='vns112'></a><a class='vnp' id='vnp112'></a><a class='ms' id='p_18Sn_128'></a>“Itthiṃ soṇḍiṃ vikiraṇiṃ,<a class='brnum' id='br22'></a><br>
Purisaṃ vāpi tādisaṃ;<br>
Issariyasmiṃ <span class='var' id='note70' title='ṭhāpeti (bj, pts1) | thapeti (mr)'>ṭhapeti</span>,<br>
Taṃ parābhavato mukhaṃ”.</p>
<p><a class='sc' id='24'></a><a class='vns' id='vns113'></a><a class='vnp' id='vnp113'></a><a class='ms' id='p_18Sn_129'></a>“Iti hetaṃ vijānāma,<a class='brnum' id='br23'></a><br>
Ekādasamo so parābhavo;<br>
Dvādasamaṃ bhagavā brūhi,<br>
Kiṃ parābhavato mukhaṃ”.</p>
<p><a class='sc' id='25'></a><a class='vns' id='vns114'></a><a class='vnp' id='vnp114'></a><a class='ms' id='p_18Sn_130'></a>“Appabhogo mahātaṇho,<a class='brnum' id='br24'></a><br>
Khattiye jāyate kule;<br>
So ca rajjaṃ patthayati,<br>
Taṃ parābhavato mukhaṃ.</p>
<p><a class='sc' id='26'></a><a class='vns' id='vns115'></a><a class='vnp' id='vnp115'></a><a class='ms' id='p_18Sn_131'></a>Ete parābhave loke,<a class='brnum' id='br25'></a><br>
Paṇḍito samavekkhiya;<br>
Ariyo dassanasampanno,<br>
Sa lokaṃ bhajate sivan”ti.</p>
</blockquote>
<p class='endsection'>Parābhavasuttaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Parābhavasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

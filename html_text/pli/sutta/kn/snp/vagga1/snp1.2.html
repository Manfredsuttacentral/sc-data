<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.2' lang='pli'>
<header>
<ul>
<li class='division'>Sutta Nipāta&#160;1.2</li>
</ul>
<h1>Dhaniyasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns18'></a><a class='vnp' id='vnp18'></a><a class='ms' id='p_18Sn_20'></a>“Pakkodano duddhakhīrohamasmi,<br>
<span class='speaker'>(iti dhaniyo gopo):</span><br>
Anutīre mahiyā samānavāso;<br>
Channā kuṭi āhito gini,<br>
Atha ce patthayasī pavassa deva”.</p>
<p><a class='sc' id='2'></a><a class='vns' id='vns19'></a><a class='vnp' id='vnp19'></a><a class='ms' id='p_18Sn_21'></a>“Akkodhano <span class='var' id='note9' title='vigatakhīlo hamasmi (bj, pts1)'>vigatakhilohamasmi</span>,<a class='brnum' id='br2'></a><br>
<span class='speaker'>(iti bhagavā):</span><br>
Anutīre mahiyekarattivāso;<br>
Vivaṭā kuṭi nibbuto gini,<br>
Atha ce patthayasī pavassa deva”.</p>
<p><a class='sc' id='3'></a><a class='vns' id='vns20'></a><a class='vnp' id='vnp20'></a><a class='ms' id='p_18Sn_22'></a>“Andhakamakasā na vijjare,<a class='brnum' id='br3'></a><br>
<span class='speaker'>(iti dhaniyo gopo):</span><br>
Kacche rūḷhatiṇe caranti gāvo;<br>
Vuṭṭhimpi saheyyumāgataṃ,<br>
Atha ce patthayasī pavassa deva”.</p>
<p><a class='sc' id='4'></a><a class='vns' id='vns21'></a><a class='vnp' id='vnp21'></a><a class='ms' id='p_18Sn_23'></a>“Baddhāsi bhisī susaṅkhatā,<a class='brnum' id='br4'></a><br>
<span class='speaker'>(iti bhagavā):</span><br>
Tiṇṇo pāragato vineyya oghaṃ;<br>
Attho bhisiyā na vijjati,<br>
Atha ce patthayasī pavassa deva”.</p>
<p><a class='sc' id='5'></a><a class='vns' id='vns22'></a><a class='vnp' id='vnp22'></a><a class='pts' id='pts4'></a><a class='ms' id='p_18Sn_24'></a>“Gopī mama assavā alolā,<a class='brnum' id='br5'></a><br>
<span class='speaker'>(iti dhaniyo gopo):</span><br>
<span class='var' id='note10' title='dīgharatta (mr)'>Dīgharattaṃ</span> saṃvāsiyā manāpā;<br>
Tassā na suṇāmi kiñci pāpaṃ,<br>
Atha ce patthayasī pavassa deva”.</p>
<p><a class='sc' id='6'></a><a class='vns' id='vns23'></a><a class='vnp' id='vnp23'></a><a class='ms' id='p_18Sn_25'></a>“Cittaṃ mama assavaṃ vimuttaṃ,<a class='brnum' id='br6'></a><br>
<span class='speaker'>(iti bhagavā):</span><br>
Dīgharattaṃ paribhāvitaṃ sudantaṃ;<br>
Pāpaṃ pana me na vijjati,<br>
Atha ce patthayasī pavassa deva”.</p>
<p><a class='sc' id='7'></a><a class='vns' id='vns24'></a><a class='vnp' id='vnp24'></a><a class='ms' id='p_18Sn_26'></a>“Attavetanabhatohamasmi,<a class='brnum' id='br7'></a><br>
<span class='speaker'>(iti dhaniyo gopo):</span><br>
Puttā ca me samāniyā arogā;<br>
Tesaṃ na suṇāmi kiñci pāpaṃ,<br>
Atha ce patthayasī pavassa deva”.</p>
<p><a class='sc' id='8'></a><a class='vns' id='vns25'></a><a class='vnp' id='vnp25'></a><a class='ms' id='p_18Sn_27'></a>“Nāhaṃ bhatakosmi kassaci,<a class='brnum' id='br8'></a><br>
<span class='speaker'>(iti bhagavā):</span><br>
Nibbiṭṭhena carāmi sabbaloke;<br>
Attho bhatiyā na vijjati,<br>
Atha ce patthayasī pavassa deva”.</p>
<p><a class='sc' id='9'></a><a class='vns' id='vns26'></a><a class='vnp' id='vnp26'></a><a class='ms' id='p_18Sn_28'></a>“Atthi vasā atthi dhenupā,<a class='brnum' id='br9'></a><br>
<span class='speaker'>(iti dhaniyo gopo):</span><br>
Godharaṇiyo paveṇiyopi atthi;<br>
Usabhopi gavampatīdha atthi,<br>
Atha ce patthayasī pavassa deva”.</p>
<p><a class='sc' id='10'></a><a class='vns' id='vns27'></a><a class='vnp' id='vnp27'></a><a class='pts' id='pts5'></a><a class='ms' id='p_18Sn_29'></a>“Natthi vasā natthi dhenupā,<a class='brnum' id='br10'></a><br>
<span class='speaker'>(iti bhagavā):</span><br>
Godharaṇiyo paveṇiyopi natthi;<br>
Usabhopi gavampatīdha natthi,<br>
Atha ce patthayasī pavassa deva”.</p>
<p><a class='sc' id='11'></a><a class='vns' id='vns28'></a><a class='vnp' id='vnp28'></a><a class='ms' id='p_18Sn_30'></a>“Khilā nikhātā asampavedhī,<a class='brnum' id='br11'></a><br>
<span class='speaker'>(iti dhaniyo gopo):</span><br>
Dāmā muñjamayā navā susaṇṭhānā;<br>
Na hi sakkhinti dhenupāpi <span class='var' id='note11' title='chetuṃ (mr)'>chettuṃ</span>,<br>
Atha ce patthayasī pavassa deva”.</p>
<p><a class='sc' id='12'></a><a class='vns' id='vns29'></a><a class='vnp' id='vnp29'></a><a class='ms' id='p_18Sn_31'></a>“Usabhoriva <span class='var' id='note13' title='chetvā (s1-3, mr)'>chetva</span> bandhanāni,<a class='brnum' id='br12'></a><br>
<span class='speaker'>(iti bhagavā):</span><br>
Nāgo <span class='var' id='note14' title='pūtilataṃ va dāḷayitvā (bj) | pūtilataṃ padālayitvā (mr)'>pūtilataṃva dālayitvā</span>;<br>
Nāhaṃ <span class='var' id='note15' title='puna upessaṃ (bj, s1-3, km, pts1) | punupeyya (mr)'>punupessaṃ</span> gabbhaseyyaṃ,<br>
Atha ce patthayasī pavassa deva”.</p>
<p><a class='sc' id='13'></a><a class='vns' id='vns30'></a><a class='vnp' id='vnp30'></a><a class='ms' id='p_18Sn_32'></a>Ninnañca thalañca pūrayanto,<a class='brnum' id='br13'></a><br>
Mahāmegho pavassi tāvadeva;<br>
Sutvā devassa vassato,<br>
Imamatthaṃ dhaniyo abhāsatha.</p>
<p><a class='sc' id='14'></a><a class='vns' id='vns31'></a><a class='vnp' id='vnp31'></a><a class='ms' id='p_18Sn_33'></a>“Lābhā vata no anappakā,<a class='brnum' id='br14'></a><br>
Ye mayaṃ bhagavantaṃ addasāma;<br>
Saraṇaṃ taṃ upema cakkhuma,<br>
Satthā no hohi tuvaṃ mahāmuni.</p>
<p><a class='sc' id='15'></a><a class='vns' id='vns32'></a><a class='vnp' id='vnp32'></a><a class='ms' id='p_18Sn_34'></a>Gopī ca ahañca assavā,<a class='brnum' id='br15'></a><br>
<span class='var' id='note16' title='brahmacariya (mr)'>Brahmacariyaṃ</span> sugate carāmase;<br>
Jātimaraṇassa <span class='var' id='note17' title='pāragā (bj, s1-3, km, pts1)'>pāragū</span>,<br>
Dukkhassantakarā bhavāmase”.</p>
<p><a class='sc' id='16'></a><a class='vns' id='vns33'></a><a class='vnp' id='vnp33'></a><a class='pts' id='pts6'></a><a class='ms' id='p_18Sn_35'></a>“Nandati puttehi puttimā,<a class='brnum' id='br16'></a><br>
<span class='speaker'>(iti māro pāpimā):</span><br>
<span class='var' id='note19' title='gomiko (bj, pts1) | gopiko (s1-3, km) | gopiyo (mr)'>Gomā</span> gohi tatheva nandati;<br>
Upadhī hi narassa nandanā,<br>
Na hi so nandati yo nirūpadhi”.</p>
<p><a class='sc' id='17'></a><a class='vns' id='vns34'></a><a class='vnp' id='vnp34'></a><a class='ms' id='p_18Sn_36'></a>“Socati puttehi puttimā,<a class='brnum' id='br17'></a><br>
<span class='speaker'>(iti bhagavā):</span><br>
<span class='var' id='note20' title='gopiko (s1-3) | gopiyo (c1)'>Gomā</span> gohi tatheva socati;<br>
Upadhī hi narassa socanā,<br>
Na hi so socati yo nirūpadhī”ti.</p>
</blockquote>
<p class='endsection'>Dhaniyasuttaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Dhaniyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

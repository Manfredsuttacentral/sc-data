<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv9' lang='pli'>
<header>
<ul>
<li class='division'>Petavatthu</li>
<li>Uragavagga</li>
</ul>
<h1>9. Mahāpesakārapetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns54'></a><a class='pts2ed' id='pts2ed8'></a><a class='ms' id='p_19Pv_63'></a><a class='msdiv' id='msdiv54'></a>“Gūthañca muttaṃ ruhirañca pubbaṃ,<br>
Paribhuñjati kissa ayaṃ vipāko;<br>
Ayaṃ nu kiṃ kammamakāsi nārī,<br>
Yā sabbadā lohitapubbabhakkhā.</p>
<p><a class='sc' id='2'></a><a class='vns' id='vns55'></a><a class='ms' id='p_19Pv_64'></a><a class='msdiv' id='msdiv55'></a>Navāni vatthāni subhāni ceva,<br>
Mudūni suddhāni ca lomasāni;<br>
Dinnānimissā <span class='var' id='note23' title='kiṭakā (s2, s3, pts1-2, mr)'>kitakā</span> bhavanti,<br>
Ayaṃ nu kiṃ kammamakāsi nārī”ti.</p>
<p><a class='sc' id='3'></a><a class='vns' id='vns56'></a><a class='ms' id='p_19Pv_65'></a><a class='msdiv' id='msdiv56'></a>“Bhariyā mamesā ahū bhadante,<br>
Adāyikā maccharinī kadariyā;<br>
Sā maṃ dadantaṃ samaṇabrāhmaṇānaṃ,<br>
Akkosati ca paribhāsati ca.</p>
<p><a class='sc' id='4'></a><a class='vns' id='vns57'></a><a class='ms' id='p_19Pv_66'></a><a class='msdiv' id='msdiv57'></a>‘Gūthañca muttaṃ ruhirañca pubbaṃ,<br>
Paribhuñja tvaṃ asuciṃ sabbakālaṃ;<br>
Etaṃ te paralokasmiṃ hotu,<br>
Vatthā ca te kitakasamā bhavantu’;<br>
Etādisaṃ duccaritaṃ caritvā,<br>
Idhāgatā cirarattāya khādatī”ti.</p>
</blockquote>
<p class='endsutta'><a class='sc' id='5'></a><a class='ms' id='p_19Pv_67'></a>Mahāpesakārapetivatthu navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

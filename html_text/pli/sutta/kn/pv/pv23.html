<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv23' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>23. Suttapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns342'></a><a class='pts2ed' id='pts2ed40'></a><a class='ms' id='p_19Pv_368'></a><a class='msdiv' id='msdiv341'></a>“Ahaṃ pure pabbajitassa bhikkhuno,<br>
Suttaṃ adāsiṃ upasaṅkamma yācitā;<br>
Tassa vipāko vipulaphalūpalabbhati,<br>
<span class='var' id='note109' title='bahū ca me upapajjare (bj) | bahū ca me uppajjare (s2, s3, pts1-2)'>Bahukā ca me uppajjare</span> vatthakoṭiyo.</p>
<p><a class='sc' id='2'></a><a class='vns' id='vns343'></a><a class='ms' id='p_19Pv_369'></a><a class='msdiv' id='msdiv342'></a>Pupphābhikiṇṇaṃ <span class='var' id='note110' title='rammamidaṃ (mr)'>ramitaṃ</span> vimānaṃ,<br>
Anekacittaṃ naranārisevitaṃ;<br>
Sāhaṃ bhuñjāmi ca pārupāmi ca,<br>
Pahūtavittā na ca tāva khīyati.</p>
<p><a class='sc' id='3'></a><a class='vns' id='vns344'></a><a class='ms' id='p_19Pv_370'></a><a class='msdiv' id='msdiv343'></a>Tasseva kammassa vipākamanvayā,<br>
Sukhañca sātañca idhūpalabbhati;<br>
Sāhaṃ gantvā punadeva mānusaṃ,<br>
Kāhāmi puññāni nayayyaputta man”ti.</p>
<p><a class='sc' id='4'></a><a class='vns' id='vns345'></a><a class='ms' id='p_19Pv_371'></a><a class='msdiv' id='msdiv344'></a>“Satta tuvaṃ vassasatā idhāgatā,<br>
Jiṇṇā ca vuḍḍhā ca tahiṃ bhavissasi;<br>
Sabbeva te kālakatā ca ñātakā,<br>
Kiṃ tattha gantvāna ito karissasī”ti.</p>
<p><a class='sc' id='5'></a><a class='vns' id='vns346'></a><a class='ms' id='p_19Pv_372'></a><a class='msdiv' id='msdiv345'></a>“Satteva vassāni idhāgatāya me,<br>
Dibbañca sukhañca samappitāya;<br>
Sāhaṃ gantvāna punadeva mānusaṃ,<br>
Kāhāmi puññāni nayayyaputta man”ti.</p>
<p><a class='sc' id='6'></a><a class='vns' id='vns347'></a><a class='pts2ed' id='pts2ed41'></a><a class='ms' id='p_19Pv_373'></a><a class='msdiv' id='msdiv346'></a>So taṃ gahetvāna pasayha bāhāyaṃ,<br>
Paccānayitvāna theriṃ sudubbalaṃ;<br>
“Vajjesi aññampi janaṃ idhāgataṃ,<br>
‘Karotha puññāni sukhūpalabbhati’.</p>
<p><a class='sc' id='7'></a><a class='vns' id='vns348'></a><a class='ms' id='p_19Pv_374'></a><a class='msdiv' id='msdiv347'></a>Diṭṭhā mayā akatena sādhunā,<br>
Petā vihaññanti tatheva manussā;<br>
Kammañca katvā sukhavedanīyaṃ,<br>
Devā manussā ca sukhe ṭhitā pajā”ti.</p>
</blockquote>
<p class='endsutta'><a class='sc' id='8'></a><a class='ms' id='p_19Pv_375'></a>Suttapetavatthu ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv24' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>24. Kaṇṇamuṇḍapetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns349'></a><a class='ms' id='p_19Pv_376'></a><a class='msdiv' id='msdiv348'></a>“Soṇṇasopānaphalakā,<br>
soṇṇavālukasanthatā;<br>
Tattha sogandhiyā vaggū,<br>
sucigandhā manoramā.</p>
<p><a class='sc' id='2'></a><a class='vns' id='vns350'></a><a class='ms' id='p_19Pv_377'></a><a class='msdiv' id='msdiv349'></a>Nānārukkhehi sañchannā,<br>
nānāgandhasameritā;<br>
Nānāpadumasañchannā,<br>
<span class='var' id='note111' title='... samohatā (s2, s3, mr) | ... samāgatā (pts1)'>puṇḍarīkasamotatā</span>.</p>
<p><a class='sc' id='3'></a><a class='vns' id='vns351'></a><a class='ms' id='p_19Pv_378'></a><a class='msdiv' id='msdiv350'></a>Surabhiṃ sampavāyanti,<br>
manuññā māluteritā;<br>
Haṃsakoñcābhirudā ca,<br>
cakkavakkābhikūjitā.</p>
<p><a class='sc' id='4'></a><a class='vns' id='vns352'></a><a class='pts2ed' id='pts2ed42'></a><a class='ms' id='p_19Pv_379'></a><a class='msdiv' id='msdiv351'></a>Nānādijagaṇākiṇṇā,<br>
nānāsaragaṇāyutā;<br>
Nānāphaladharā rukkhā,<br>
nānāpupphadharā vanā.</p>
<p><a class='sc' id='5'></a><a class='vns' id='vns353'></a><a class='ms' id='p_19Pv_380'></a><a class='msdiv' id='msdiv352'></a>Na manussesu īdisaṃ,<br>
nagaraṃ yādisaṃ idaṃ;<br>
Pāsādā bahukā tuyhaṃ,<br>
sovaṇṇarūpiyāmayā;<br>
Daddallamānā <span class='var' id='note112' title='ābhanti (bj, mr)'>ābhenti</span>,<br>
samantā caturo disā.</p>
<p><a class='sc' id='6'></a><a class='vns' id='vns354'></a><a class='ms' id='p_19Pv_381'></a><a class='msdiv' id='msdiv353'></a>Pañca dāsisatā tuyhaṃ,<br>
yā temā paricārikā;<br>
<span class='var' id='note113' title='kā (mr)'>Tā</span> <span class='var' id='note114' title='kambukeyūradharā (bj)'>kambukāyūradharā</span>,<br>
kañcanāveḷabhūsitā.</p>
<p><a class='sc' id='7'></a><a class='vns' id='vns355'></a><a class='ms' id='p_19Pv_382'></a><a class='msdiv' id='msdiv354'></a>Pallaṅkā bahukā tuyhaṃ,<br>
sovaṇṇarūpiyāmayā;<br>
<span class='var' id='note115' title='kādalimigasañchannā (bj) | kadalīmigasañchannā (s2, s3, pts1)'>Kadalimigasañchannā</span>,<br>
sajjā gonakasanthatā.</p>
<p><a class='sc' id='8'></a><a class='vns' id='vns356'></a><a class='ms' id='p_19Pv_383'></a><a class='msdiv' id='msdiv355'></a>Yattha tvaṃ vāsūpagatā,<br>
sabbakāmasamiddhinī;<br>
<span class='var' id='note116' title='sampattāya aḍḍharattāya (s2, s3, pts1) | sampattāyaḍḍharattiyā (mr)'>Sampattāyaḍḍharattāya</span>,<br>
tato uṭṭhāya gacchasi.</p>
<p><a class='sc' id='9'></a><a class='vns' id='vns357'></a><a class='ms' id='p_19Pv_384'></a><a class='msdiv' id='msdiv356'></a>Uyyānabhūmiṃ gantvāna,<br>
pokkharaññā samantato;<br>
Tassā tīre tuvaṃ ṭhāsi,<br>
harite saddale subhe.</p>
<p><a class='sc' id='10'></a><a class='vns' id='vns358'></a><a class='ms' id='p_19Pv_385'></a><a class='msdiv' id='msdiv357'></a>Tato te kaṇṇamuṇḍo sunakho,<br>
Aṅgamaṅgāni khādati;<br>
Yadā ca khāyitā āsi,<br>
Aṭṭhisaṅkhalikā katā;<br>
Ogāhasi pokkharaṇiṃ,<br>
Hoti kāyo yathā pure.</p>
<p><a class='sc' id='11'></a><a class='vns' id='vns359'></a><a class='ms' id='p_19Pv_386'></a><a class='msdiv' id='msdiv358'></a>Tato tvaṃ <span class='var' id='note117' title='uggacchanti (pts1) | aṅgapaccaṅgā (pts2, mr)'>aṅgapaccaṅgī</span>,<br>
sucāru piyadassanā;<br>
Vatthena pārupitvāna,<br>
āyāsi mama santikaṃ.</p>
<p><a class='sc' id='12'></a><a class='vns' id='vns360'></a><a class='ms' id='p_19Pv_387'></a><a class='msdiv' id='msdiv359'></a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
kaṇṇamuṇḍo sunakho tava;<br>
Aṅgamaṅgāni khādatī”ti.</p>
<p><a class='sc' id='13'></a><a class='vns' id='vns361'></a><a class='ms' id='p_19Pv_388'></a><a class='msdiv' id='msdiv360'></a>“<span class='var' id='note118' title='kimbilāyaṃ (bj, s2, s3, pts1-2)'>Kimilāyaṃ</span> gahapati,<br>
saddho āsi upāsako;<br>
Tassāhaṃ bhariyā āsiṃ,<br>
dussīlā aticārinī.</p>
<p><a class='sc' id='14'></a><a class='vns' id='vns362'></a><a class='ms' id='p_19Pv_389'></a><a class='msdiv' id='msdiv361'></a>So <span class='var' id='note119' title='evamāticaramānāya (s2, s3) | evam aticaramānāya (pts1-2)'>maṃ aticaramānāya</span>,<br>
sāmiko etadabravi;<br>
‘<span class='var' id='note120' title='netaṃ channaṃ na (bj) | netaṃ channaṃ netaṃ (mr)'>Netaṃ channaṃ</span> patirūpaṃ,<br>
yaṃ tvaṃ aticarāsi maṃ’.</p>
<p><a class='sc' id='15'></a><a class='vns' id='vns363'></a><a class='ms' id='p_19Pv_390'></a><a class='msdiv' id='msdiv362'></a>Sāhaṃ ghorañca sapathaṃ,<br>
musāvādañca bhāsisaṃ;<br>
‘Nāhaṃ taṃ aticarāmi,<br>
kāyena uda cetasā.</p>
<p><a class='sc' id='16'></a><a class='vns' id='vns364'></a><a class='ms' id='p_19Pv_391'></a><a class='msdiv' id='msdiv363'></a>Sacāhaṃ taṃ aticarāmi,<br>
kāyena uda cetasā;<br>
Kaṇṇamuṇḍoyaṃ sunakho,<br>
aṅgamaṅgāni khādatu’.</p>
<p><a class='sc' id='17'></a><a class='vns' id='vns365'></a><a class='ms' id='p_19Pv_392'></a><a class='msdiv' id='msdiv364'></a>Tassa kammassa vipākaṃ,<br>
musāvādassa cūbhayaṃ;<br>
Satteva vassasatāni,<br>
anubhūtaṃ yato hi me;<br>
Kaṇṇamuṇḍo ca sunakho,<br>
aṅgamaṅgāni khādati.</p>
<p><a class='sc' id='18'></a><a class='vns' id='vns366'></a><a class='ms' id='p_19Pv_393'></a><a class='msdiv' id='msdiv365'></a>Tvañca deva bahukāro,<br>
atthāya me idhāgato;<br>
Sumuttāhaṃ kaṇṇamuṇḍassa,<br>
asokā akutobhayā.</p>
<p><a class='sc' id='19'></a><a class='vns' id='vns367'></a><a class='pts2ed' id='pts2ed43'></a><a class='ms' id='p_19Pv_394'></a><a class='msdiv' id='msdiv366'></a>Tāhaṃ deva namassāmi,<br>
yācāmi pañjalīkatā;<br>
Bhuñja amānuse kāme,<br>
rama deva mayā sahā”ti.</p>
<p><a class='sc' id='20'></a><a class='vns' id='vns368'></a><a class='ms' id='p_19Pv_395'></a><a class='msdiv' id='msdiv367'></a>“Bhuttā amānusā kāmā,<br>
ramitomhi tayā saha;<br>
Tāhaṃ subhage yācāmi,<br>
khippaṃ paṭinayāhi man”ti.</p>
</blockquote>
<p class='endsutta'><a class='sc' id='21'></a><a class='ms' id='p_19Pv_396'></a>Kaṇṇamuṇḍapetivatthu dvādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

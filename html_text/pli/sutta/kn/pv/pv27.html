<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv27' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>27. Sāṇavāsītherapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns409'></a><a class='pts2ed' id='pts2ed49'></a><a class='ms' id='p_19Pv_442'></a><a class='msdiv' id='msdiv408'></a>Kuṇḍināgariyo thero,<br>
<span class='var' id='note140' title='sānuvāsi nivāsino (bj) | sānavāsinivāsiko (s2, s3) | sānuvāsinivāsano (pts1) | sānuvāsinivāsiko (pts2)'>sāṇavāsinivāsiko</span>;<br>
Poṭṭhapādoti nāmena,<br>
samaṇo bhāvitindriyo.</p>
<p><a class='sc' id='2'></a><a class='vns' id='vns410'></a><a class='ms' id='p_19Pv_443'></a><a class='msdiv' id='msdiv409'></a>Tassa mātā pitā bhātā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='3'></a><a class='vns' id='vns411'></a><a class='ms' id='p_19Pv_444'></a><a class='msdiv' id='msdiv410'></a>Te duggatā sūcikaṭṭā,<br>
kilantā naggino kisā;<br>
<span class='var' id='note141' title='ottappantā (s2, s3, mr)'>Uttasantā</span> <span class='var' id='note142' title='mahātāsā (bj, pts1-2)'>mahattāsā</span>,<br>
na dassenti <span class='var' id='note143' title='kuruddino (mr)'>kurūrino</span>.</p>
<p><a class='sc' id='4'></a><a class='vns' id='vns412'></a><a class='ms' id='p_19Pv_445'></a><a class='msdiv' id='msdiv411'></a>Tassa bhātā vitaritvā,<br>
naggo ekapathekako;<br>
Catukuṇḍiko bhavitvāna,<br>
therassa dassayītumaṃ.</p>
<p><a class='sc' id='5'></a><a class='vns' id='vns413'></a><a class='ms' id='p_19Pv_446'></a><a class='msdiv' id='msdiv412'></a>Thero cāmanasikatvā,<br>
tuṇhībhūto atikkami;<br>
So ca viññāpayī theraṃ,<br>
“bhātā petagato ahaṃ.</p>
<p><a class='sc' id='6'></a><a class='vns' id='vns414'></a><a class='pts2ed' id='pts2ed50'></a><a class='ms' id='p_19Pv_447'></a><a class='msdiv' id='msdiv413'></a>Mātā pitā ca te bhante,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='7'></a><a class='vns' id='vns415'></a><a class='ms' id='p_19Pv_448'></a><a class='msdiv' id='msdiv414'></a>Te duggatā sūcikaṭṭā,<br>
kilantā naggino kisā;<br>
Uttasantā mahattāsā,<br>
na dassenti kurūrino.</p>
<p><a class='sc' id='8'></a><a class='vns' id='vns416'></a><a class='ms' id='p_19Pv_449'></a><a class='msdiv' id='msdiv415'></a>Anukampassu kāruṇiko,<br>
datvā anvādisāhi no;<br>
Tava dinnena dānena,<br>
yāpessanti kurūrino”ti.</p>
<p><a class='sc' id='9'></a><a class='vns' id='vns417'></a><a class='ms' id='p_19Pv_450'></a><a class='msdiv' id='msdiv416'></a>Thero caritvā piṇḍāya,<br>
bhikkhū aññe ca dvādasa;<br>
Ekajjhaṃ sannipatiṃsu,<br>
bhattavissaggakāraṇā.</p>
<p><a class='sc' id='10'></a><a class='vns' id='vns418'></a><a class='ms' id='p_19Pv_451'></a><a class='msdiv' id='msdiv417'></a>Thero sabbeva te āha,<br>
“yathāladdhaṃ dadātha me;<br>
Saṃghabhattaṃ karissāmi,<br>
anukampāya ñātinaṃ”.</p>
<p><a class='sc' id='11'></a><a class='vns' id='vns419'></a><a class='ms' id='p_19Pv_452'></a><a class='msdiv' id='msdiv418'></a>Niyyādayiṃsu therassa,<br>
thero saṃghaṃ nimantayi;<br>
Datvā anvādisi thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p><a class='sc' id='12'></a><a class='vns' id='vns420'></a><a class='ms' id='p_19Pv_453'></a><a class='msdiv' id='msdiv419'></a>Samanantarānuddiṭṭhe,<br>
bhojanaṃ udapajjatha;<br>
Suciṃ paṇītaṃ sampannaṃ,<br>
anekarasabyañjanaṃ.</p>
<p><a class='sc' id='13'></a><a class='vns' id='vns421'></a><a class='ms' id='p_19Pv_454'></a><a class='msdiv' id='msdiv420'></a>Tato <span class='var' id='note144' title='uddisayī (bj, mr) | uddissati (s2, s3, pts1-2, mr)'>uddassayī</span> bhātā,<br>
vaṇṇavā balavā sukhī;<br>
“Pahūtaṃ bhojanaṃ bhante,<br>
passa naggāmhase mayaṃ;<br>
Tathā bhante parakkama,<br>
yathā vatthaṃ labhāmase”ti.</p>
<p><a class='sc' id='14'></a><a class='vns' id='vns422'></a><a class='ms' id='p_19Pv_455'></a><a class='msdiv' id='msdiv421'></a>Thero saṅkārakūṭamhā,<br>
uccinitvāna nantake;<br>
Pilotikaṃ paṭaṃ katvā,<br>
saṃghe cātuddise adā.</p>
<p><a class='sc' id='15'></a><a class='vns' id='vns423'></a><a class='ms' id='p_19Pv_456'></a><a class='msdiv' id='msdiv422'></a>Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p><a class='sc' id='16'></a><a class='vns' id='vns424'></a><a class='ms' id='p_19Pv_457'></a><a class='msdiv' id='msdiv423'></a>Samanantarānuddiṭṭhe,<br>
vatthāni udapajjisuṃ;<br>
Tato suvatthavasano,<br>
therassa dassayītumaṃ.</p>
<p><a class='sc' id='17'></a><a class='vns' id='vns425'></a><a class='ms' id='p_19Pv_458'></a><a class='msdiv' id='msdiv424'></a>“Yāvatā nandarājassa,<br>
vijitasmiṃ paṭicchadā;<br>
Tato bahutarā bhante,<br>
vatthānacchādanāni no.</p>
<p><a class='sc' id='18'></a><a class='vns' id='vns426'></a><a class='ms' id='p_19Pv_459'></a><a class='msdiv' id='msdiv425'></a>Koseyyakambalīyāni,<br>
khoma kappāsikāni ca;<br>
Vipulā ca mahagghā ca,<br>
tepākāsevalambare.</p>
<p><a class='sc' id='19'></a><a class='vns' id='vns427'></a><a class='ms' id='p_19Pv_460'></a><a class='msdiv' id='msdiv426'></a>Te mayaṃ paridahāma,<br>
yaṃ yaṃ hi manaso piyaṃ;<br>
Tathā bhante parakkama,<br>
yathā gehaṃ labhāmase”ti.</p>
<p><a class='sc' id='20'></a><a class='vns' id='vns428'></a><a class='ms' id='p_19Pv_461'></a><a class='msdiv' id='msdiv427'></a>Thero paṇṇakuṭiṃ katvā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p><a class='sc' id='21'></a><a class='vns' id='vns429'></a><a class='pts2ed' id='pts2ed51'></a><a class='ms' id='p_19Pv_462'></a><a class='msdiv' id='msdiv428'></a>Samanantarānuddiṭṭhe,<br>
gharāni udapajjisuṃ;<br>
Kūṭāgāranivesanā,<br>
vibhattā bhāgaso mitā.</p>
<p><a class='sc' id='22'></a><a class='vns' id='vns430'></a><a class='ms' id='p_19Pv_463'></a><a class='msdiv' id='msdiv429'></a>“Na manussesu īdisā,<br>
yādisā no gharā idha;<br>
Api dibbesu yādisā,<br>
tādisā no gharā idha.</p>
<p><a class='sc' id='23'></a><a class='vns' id='vns431'></a><a class='ms' id='p_19Pv_464'></a><a class='msdiv' id='msdiv430'></a>Daddallamānā <span class='var' id='note145' title='ābhanti (bj, mr)'>ābhenti</span>,<br>
Samantā caturo disā;<br>
Tathā bhante parakkama,<br>
Yathā pānīyaṃ labhāmase”ti.</p>
<p><a class='sc' id='24'></a><a class='vns' id='vns432'></a><a class='ms' id='p_19Pv_465'></a><a class='msdiv' id='msdiv431'></a>Thero <span class='var' id='note146' title='karakaṃ (bj, s2, s3, pts1-2)'>karaṇaṃ</span> pūretvā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p><a class='sc' id='25'></a><a class='vns' id='vns433'></a><a class='ms' id='p_19Pv_466'></a><a class='msdiv' id='msdiv432'></a>Samanantarānuddiṭṭhe,<br>
pānīyaṃ udapajjatha;<br>
Gambhīrā caturassā ca,<br>
pokkharañño sunimmitā.</p>
<p><a class='sc' id='26'></a><a class='vns' id='vns434'></a><a class='ms' id='p_19Pv_467'></a><a class='msdiv' id='msdiv433'></a>Sītodikā suppatitthā,<br>
sītā appaṭigandhiyā;<br>
Padumuppalasañchannā,<br>
vārikiñjakkhapūritā.</p>
<p><a class='sc' id='27'></a><a class='vns' id='vns435'></a><a class='ms' id='p_19Pv_468'></a><a class='msdiv' id='msdiv434'></a>Tattha nhatvā pivitvā ca,<br>
therassa paṭidassayuṃ;<br>
“Pahūtaṃ pānīyaṃ bhante,<br>
pādā dukkhā phalanti no”.</p>
<p><a class='sc' id='28'></a><a class='vns' id='vns436'></a><a class='ms' id='p_19Pv_469'></a><a class='msdiv' id='msdiv435'></a>“Āhiṇḍamānā khañjāma,<br>
sakkhare kusakaṇṭake;<br>
‘Tathā bhante parakkama,<br>
yathā yānaṃ labhāmase’”ti.</p>
<p><a class='sc' id='29'></a><a class='vns' id='vns437'></a><a class='ms' id='p_19Pv_470'></a><a class='msdiv' id='msdiv436'></a>Thero sipāṭikaṃ laddhā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p><a class='sc' id='30'></a><a class='vns' id='vns438'></a><a class='ms' id='p_19Pv_471'></a><a class='msdiv' id='msdiv437'></a>Samanantarānuddiṭṭhe,<br>
petā rathena māgamuṃ;<br>
“Anukampitamha bhadante,<br>
bhattenacchādanena ca.</p>
<p><a class='sc' id='31'></a><a class='vns' id='vns439'></a><a class='ms' id='p_19Pv_472'></a><a class='msdiv' id='msdiv438'></a>Gharena pānīyadānena,<br>
yānadānena cūbhayaṃ;<br>
Muniṃ kāruṇikaṃ loke,<br>
bhante vanditumāgatā”ti.</p>
</blockquote>
<p class='endsutta'><a class='sc' id='32'></a><a class='ms' id='p_19Pv_473'></a><span class='var' id='note147' title='sānuvāsīpetavatthu (bj) | sānuvāsittherapetavatthu (s2, s3)'>Sāṇavāsītherapetavatthu</span> dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

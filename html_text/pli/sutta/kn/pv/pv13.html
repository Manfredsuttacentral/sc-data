<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv13' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>13. Saṃsāramocakapetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns95'></a><a class='pts2ed' id='pts2ed15'></a><a class='ms' id='p_19Pv_111'></a><a class='msdiv' id='msdiv95'></a>“Naggā dubbaṇṇarūpāsi,<br>
kisā dhamanisanthatā;<br>
<span class='var' id='note41' title='upphāsuḷike (s2, s3) | uppāsuḷike (mr)'>Upphāsulike</span> kisike,<br>
kā nu tvaṃ idha tiṭṭhasī”ti.</p>
<p><a class='sc' id='2'></a><a class='vns' id='vns96'></a><a class='ms' id='p_19Pv_112'></a><a class='msdiv' id='msdiv96'></a>“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class='sc' id='3'></a><a class='vns' id='vns97'></a><a class='ms' id='p_19Pv_113'></a><a class='msdiv' id='msdiv97'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.</p>
<p><a class='sc' id='4'></a><a class='vns' id='vns98'></a><a class='ms' id='p_19Pv_114'></a><a class='msdiv' id='msdiv98'></a>“Anukampakā mayhaṃ nāhesuṃ bhante,<br>
Pitā ca mātā athavāpi ñātakā;<br>
Ye maṃ niyojeyyuṃ dadāhi dānaṃ,<br>
Pasannacittā samaṇabrāhmaṇānaṃ.</p>
<p><a class='sc' id='5'></a><a class='vns' id='vns99'></a><a class='ms' id='p_19Pv_115'></a><a class='msdiv' id='msdiv99'></a>Ito ahaṃ vassasatāni pañca,<br>
Yaṃ evarūpā vicarāmi naggā;<br>
Khudāya taṇhāya ca khajjamānā,<br>
Pāpassa kammassa phalaṃ mamedaṃ.</p>
<p><a class='sc' id='6'></a><a class='vns' id='vns100'></a><a class='ms' id='p_19Pv_116'></a><a class='msdiv' id='msdiv100'></a>Vandāmi taṃ ayya pasannacittā,<br>
Anukampa maṃ vīra mahānubhāva;<br>
Datvā ca me ādisa yaṃ hi kiñci,<br>
Mocehi maṃ duggatiyā bhadante”ti.</p>
<p><a class='sc' id='7'></a><a class='vns' id='vns101'></a><a class='ms' id='p_19Pv_117'></a><a class='msdiv' id='msdiv101'></a>Sādhūti so paṭissutvā,<br>
sāriputtonukampako;<br>
Bhikkhūnaṃ ālopaṃ datvā,<br>
pāṇimattañca coḷakaṃ;<br>
Thālakassa ca pānīyaṃ,<br>
tassā dakkhiṇamādisi.</p>
<p><a class='sc' id='8'></a><a class='vns' id='vns102'></a><a class='ms' id='p_19Pv_118'></a><a class='msdiv' id='msdiv102'></a>Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.</p>
<p><a class='sc' id='9'></a><a class='vns' id='vns103'></a><a class='pts2ed' id='pts2ed16'></a><a class='ms' id='p_19Pv_119'></a><a class='msdiv' id='msdiv103'></a>Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sāriputtaṃ upasaṅkami.</p>
<p><a class='sc' id='10'></a><a class='vns' id='vns104'></a><a class='ms' id='p_19Pv_120'></a><a class='msdiv' id='msdiv104'></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='sc' id='11'></a><a class='vns' id='vns105'></a><a class='ms' id='p_19Pv_121'></a><a class='msdiv' id='msdiv105'></a>Kena te tādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='12'></a><a class='vns' id='vns106'></a><a class='ms' id='p_19Pv_122'></a><a class='msdiv' id='msdiv106'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='13'></a><a class='vns' id='vns107'></a><a class='ms' id='p_19Pv_123'></a><a class='msdiv' id='msdiv107'></a>“Uppaṇḍukiṃ kisaṃ chātaṃ,<br>
<span class='var' id='note42' title='naggaṃ āpatitacchaviṃ (bj, pts2) | naggasamuṭitacchaviṃ (s2, s3) | naggaṃ appaṭicchaviṃ (pts1)'>naggaṃ sampatitacchaviṃ</span>;<br>
Muni kāruṇiko loke,<br>
taṃ maṃ addakkhi duggataṃ.</p>
<p><a class='sc' id='14'></a><a class='vns' id='vns108'></a><a class='ms' id='p_19Pv_124'></a><a class='msdiv' id='msdiv108'></a>Bhikkhūnaṃ ālopaṃ datvā,<br>
pāṇimattañca coḷakaṃ;<br>
Thālakassa ca pānīyaṃ,<br>
mama dakkhiṇamādisi.</p>
<p><a class='sc' id='15'></a><a class='vns' id='vns109'></a><a class='ms' id='p_19Pv_125'></a><a class='msdiv' id='msdiv109'></a>Ālopassa phalaṃ passa,<br>
bhattaṃ vassasataṃ dasa;<br>
Bhuñjāmi kāmakāminī,<br>
anekarasabyañjanaṃ.</p>
<p><a class='sc' id='16'></a><a class='vns' id='vns110'></a><a class='ms' id='p_19Pv_126'></a><a class='msdiv' id='msdiv110'></a>Pāṇimattassa coḷassa,<br>
vipākaṃ passa yādisaṃ;<br>
Yāvatā nandarājassa,<br>
vijitasmiṃ paṭicchadā.</p>
<p><a class='sc' id='17'></a><a class='vns' id='vns111'></a><a class='ms' id='p_19Pv_127'></a><a class='msdiv' id='msdiv111'></a>Tato bahutarā bhante,<br>
vatthānacchādanāni me;<br>
Koseyyakambalīyāni,<br>
khomakappāsikāni ca.</p>
<p><a class='sc' id='18'></a><a class='vns' id='vns112'></a><a class='ms' id='p_19Pv_128'></a><a class='msdiv' id='msdiv112'></a>Vipulā ca mahagghā ca,<br>
tepākāsevalambare;<br>
Sāhaṃ taṃ paridahāmi,<br>
yaṃ yaṃ hi manaso piyaṃ.</p>
<p><a class='sc' id='19'></a><a class='vns' id='vns113'></a><a class='ms' id='p_19Pv_129'></a><a class='msdiv' id='msdiv113'></a>Thālakassa ca pānīyaṃ,<br>
vipākaṃ passa yādisaṃ;<br>
Gambhīrā caturassā ca,<br>
pokkharañño sunimmitā.</p>
<p><a class='sc' id='20'></a><a class='vns' id='vns114'></a><a class='ms' id='p_19Pv_130'></a><a class='msdiv' id='msdiv114'></a>Setodakā suppatitthā,<br>
sītā appaṭigandhiyā;<br>
Padumuppalasañchannā,<br>
vārikiñjakkhapūritā.</p>
<p><a class='sc' id='21'></a><a class='vns' id='vns115'></a><a class='ms' id='p_19Pv_131'></a><a class='msdiv' id='msdiv115'></a>Sāhaṃ ramāmi kīḷāmi,<br>
modāmi akutobhayā;<br>
Muniṃ kāruṇikaṃ loke,<br>
bhante vanditumāgatā”ti.</p>
</blockquote>
<p class='endsutta'><a class='sc' id='22'></a><a class='ms' id='p_19Pv_132'></a>Saṃsāramocakapetivatthu paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv22' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>22. Uttaramātupetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns332'></a><a class='pts2ed' id='pts2ed39'></a><a class='ms' id='p_19Pv_357'></a><a class='msdiv' id='msdiv331'></a>Divāvihāragataṃ bhikkhuṃ,<br>
gaṅgātīre nisinnakaṃ;<br>
Taṃ petī upasaṅkamma,<br>
dubbaṇṇā bhīrudassanā.</p>
<p><a class='sc' id='2'></a><a class='vns' id='vns333'></a><a class='ms' id='p_19Pv_358'></a><a class='msdiv' id='msdiv332'></a>Kesā cassā <span class='var' id='note105' title='ahū dīghā (mr)'>atidīghā</span>,<br>
<span class='var' id='note106' title='yāva bhummāvalambare (s2, s3) | yāva bhūmyā’valambare (?)'>yāvabhūmāvalambare</span>;<br>
Kesehi sā paṭicchannā,<br>
samaṇaṃ etadabravi.</p>
<p><a class='sc' id='3'></a><a class='vns' id='vns334'></a><a class='ms' id='p_19Pv_359'></a><a class='msdiv' id='msdiv333'></a>“Pañcapaṇṇāsavassāni,<br>
yato kālaṅkatā ahaṃ;<br>
Nābhijānāmi bhuttaṃ vā,<br>
pītaṃ vā pana pāniyaṃ;<br>
Dehi tvaṃ pāniyaṃ bhante,<br>
tasitā pāniyāya me”ti.</p>
<p><a class='sc' id='4'></a><a class='vns' id='vns335'></a><a class='ms' id='p_19Pv_360'></a><a class='msdiv' id='msdiv334'></a>“Ayaṃ sītodikā gaṅgā,<br>
<span class='var' id='note107' title='himavantāva (mr)'>himavantato</span> sandati;<br>
Piva etto gahetvāna,<br>
kiṃ maṃ yācasi pāniyan”ti.</p>
<p><a class='sc' id='5'></a><a class='vns' id='vns336'></a><a class='ms' id='p_19Pv_361'></a><a class='msdiv' id='msdiv335'></a>“Sacāhaṃ bhante gaṅgāya,<br>
sayaṃ gaṇhāmi pāniyaṃ;<br>
Lohitaṃ me parivattati,<br>
tasmā yācāmi pāniyan”ti.</p>
<p><a class='sc' id='6'></a><a class='vns' id='vns337'></a><a class='ms' id='p_19Pv_362'></a><a class='msdiv' id='msdiv336'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
gaṅgā te hoti lohitan”ti.</p>
<p><a class='sc' id='7'></a><a class='vns' id='vns338'></a><a class='ms' id='p_19Pv_363'></a><a class='msdiv' id='msdiv337'></a>“Putto me <span class='var' id='note108' title='putto me bhante uttaro (pts1, mr)'>uttaro nāma</span>,<br>
saddho āsi upāsako;<br>
So ca mayhaṃ akāmāya,<br>
samaṇānaṃ pavecchati.</p>
<p><a class='sc' id='8'></a><a class='vns' id='vns339'></a><a class='ms' id='p_19Pv_364'></a><a class='msdiv' id='msdiv338'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Tamahaṃ paribhāsāmi,<br>
maccherena upaddutā.</p>
<p><a class='sc' id='9'></a><a class='vns' id='vns340'></a><a class='ms' id='p_19Pv_365'></a><a class='msdiv' id='msdiv339'></a>Yaṃ tvaṃ mayhaṃ akāmāya,<br>
samaṇānaṃ pavecchasi;<br>
Cīvaraṃ piṇḍapātañca,<br>
paccayaṃ sayanāsanaṃ.</p>
<p><a class='sc' id='10'></a><a class='vns' id='vns341'></a><a class='ms' id='p_19Pv_366'></a><a class='msdiv' id='msdiv340'></a>Etaṃ te paralokasmiṃ,<br>
lohitaṃ hotu uttara;<br>
Tassa kammassa vipākena,<br>
gaṅgā me hoti lohitan”ti.</p>
</blockquote>
<p class='endsutta'><a class='sc' id='11'></a><a class='ms' id='p_19Pv_367'></a>Uttaramātupetivatthu dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

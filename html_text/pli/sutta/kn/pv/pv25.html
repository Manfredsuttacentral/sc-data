<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv25' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>25. Ubbaripetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns369'></a><a class='pts2ed' id='pts2ed44'></a><a class='ms' id='p_19Pv_397'></a><a class='msdiv' id='msdiv368'></a>Ahu rājā brahmadatto,<br>
pañcālānaṃ rathesabho;<br>
Ahorattānamaccayā,<br>
rājā <span class='var' id='note121' title='rājā kālaṅkarī tadā (bj, pts2) | rājā kālaṅkari tadā (pts1)'>kālamakrubbatha</span>.</p>
<p><a class='sc' id='2'></a><a class='vns' id='vns370'></a><a class='ms' id='p_19Pv_398'></a><a class='msdiv' id='msdiv369'></a>Tassa āḷāhanaṃ gantvā,<br>
bhariyā kandati <span class='var' id='note122' title='uppari (mr)'>ubbarī</span>;<br>
Brahmadattaṃ apassantī,<br>
brahmadattāti kandati.</p>
<p><a class='sc' id='3'></a><a class='vns' id='vns371'></a><a class='ms' id='p_19Pv_399'></a><a class='msdiv' id='msdiv370'></a>Isi ca tattha āgacchi,<br>
sampannacaraṇo muni;<br>
So ca tattha apucchittha,<br>
ye tattha susamāgatā.</p>
<p><a class='sc' id='4'></a><a class='vns' id='vns372'></a><a class='ms' id='p_19Pv_400'></a><a class='msdiv' id='msdiv371'></a>“Kassa idaṃ āḷāhanaṃ,<br>
nānāgandhasameritaṃ;<br>
Kassāyaṃ kandati bhariyā,<br>
ito dūragataṃ patiṃ;<br>
Brahmadattaṃ apassantī,<br>
‘brahmadattā’ti kandati”.</p>
<p><a class='sc' id='5'></a><a class='vns' id='vns373'></a><a class='ms' id='p_19Pv_401'></a><a class='msdiv' id='msdiv372'></a>Te ca tattha viyākaṃsu,<br>
ye tattha susamāgatā;<br>
“Brahmadattassa <span class='var' id='note123' title='bhaddante (bj, pts1-2, mr)'>bhadante</span>,<br>
brahmadattassa mārisa.</p>
<p><a class='sc' id='6'></a><a class='vns' id='vns374'></a><a class='ms' id='p_19Pv_402'></a><a class='msdiv' id='msdiv373'></a>Tassa idaṃ āḷāhanaṃ,<br>
nānāgandhasameritaṃ;<br>
Tassāyaṃ kandati bhariyā,<br>
ito dūragataṃ patiṃ;<br>
Brahmadattaṃ apassantī,<br>
‘brahmadattā’ti kandati”.</p>
<p><a class='sc' id='7'></a><a class='vns' id='vns375'></a><a class='ms' id='p_19Pv_403'></a><a class='msdiv' id='msdiv374'></a>“Chaḷāsītisahassāni,<br>
brahmadattassanāmakā;<br>
Imasmiṃ āḷāhane daḍḍhā,<br>
tesaṃ kamanusocasī”ti.</p>
<p><a class='sc' id='8'></a><a class='vns' id='vns376'></a><a class='ms' id='p_19Pv_404'></a><a class='msdiv' id='msdiv375'></a>“Yo rājā cūḷanīputto,<br>
pañcālānaṃ rathesabho;<br>
Taṃ bhante anusocāmi,<br>
bhattāraṃ sabbakāmadan”ti.</p>
<p><a class='sc' id='9'></a><a class='vns' id='vns377'></a><a class='ms' id='p_19Pv_405'></a><a class='msdiv' id='msdiv376'></a>“Sabbe vāhesuṃ rājāno,<br>
brahmadattassanāmakā;<br>
Sabbeva cūḷanīputtā,<br>
pañcālānaṃ rathesabhā.</p>
<p><a class='sc' id='10'></a><a class='vns' id='vns378'></a><a class='pts2ed' id='pts2ed45'></a><a class='ms' id='p_19Pv_406'></a><a class='msdiv' id='msdiv377'></a>Sabbesaṃ anupubbena,<br>
mahesittamakārayi;<br>
Kasmā purimake hitvā,<br>
pacchimaṃ anusocasī”ti.</p>
<p><a class='sc' id='11'></a><a class='vns' id='vns379'></a><a class='ms' id='p_19Pv_407'></a><a class='msdiv' id='msdiv378'></a>“Ātume itthibhūtāya,<br>
dīgharattāya mārisa;<br>
Yassā me itthibhūtāya,<br>
saṃsāre bahubhāsasī”ti.</p>
<p><a class='sc' id='12'></a><a class='vns' id='vns380'></a><a class='ms' id='p_19Pv_408'></a><a class='msdiv' id='msdiv379'></a>“Ahu itthī ahu puriso,<br>
pasuyonimpi āgamā;<br>
Evametaṃ atītānaṃ,<br>
pariyanto na dissatī”ti.</p>
<p><a class='sc' id='13'></a><a class='vns' id='vns381'></a><a class='ms' id='p_19Pv_409'></a><a class='msdiv' id='msdiv380'></a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class='sc' id='14'></a><a class='vns' id='vns382'></a><a class='ms' id='p_19Pv_410'></a><a class='msdiv' id='msdiv381'></a>Abbahī vata me sallaṃ,<br>
sokaṃ hadayanissitaṃ;<br>
Yo me sokaparetāya,<br>
patisokaṃ apānudi.</p>
<p><a class='sc' id='15'></a><a class='vns' id='vns383'></a><a class='ms' id='p_19Pv_411'></a><a class='msdiv' id='msdiv382'></a>Sāhaṃ abbūḷhasallāsmi,<br>
sītibhūtāsmi nibbutā;<br>
Na socāmi na rodāmi,<br>
tava sutvā mahāmunī”ti.</p>
<p><a class='sc' id='16'></a><a class='vns' id='vns384'></a><a class='ms' id='p_19Pv_412'></a><a class='msdiv' id='msdiv383'></a>Tassa taṃ vacanaṃ sutvā,<br>
samaṇassa subhāsitaṃ;<br>
Pattacīvaramādāya,<br>
pabbaji anagāriyaṃ.</p>
<p><a class='sc' id='17'></a><a class='vns' id='vns385'></a><a class='ms' id='p_19Pv_413'></a><a class='msdiv' id='msdiv384'></a>Sā ca pabbajitā santā,<br>
agārasmā anagāriyaṃ;<br>
Mettacittaṃ abhāvesi,<br>
brahmalokūpapattiyā.</p>
<p><a class='sc' id='18'></a><a class='vns' id='vns386'></a><a class='ms' id='p_19Pv_414'></a><a class='msdiv' id='msdiv385'></a>Gāmā gāmaṃ vicarantī,<br>
nigame rājadhāniyo;<br>
Uruvelā nāma so gāmo,<br>
yattha kālamakrubbatha.</p>
<p><a class='sc' id='19'></a><a class='vns' id='vns387'></a><a class='ms' id='p_19Pv_415'></a><a class='msdiv' id='msdiv386'></a>Mettacittaṃ ābhāvetvā,<br>
brahmalokūpapattiyā;<br>
Itthicittaṃ virājetvā,<br>
brahmalokūpagā ahūti.</p>
</blockquote>
<p class='endsutta'><a class='sc' id='20'></a><a class='ms' id='p_19Pv_416'></a><span class='var' id='note124' title='ubbarīpetavatthu (s2, s3)'>Ubbaripetavatthu</span> terasamaṃ.</p>
<p class='endsection'><a class='sc' id='21'></a><a class='ms' id='p_19Pv_417'></a>Ubbarivaggo dutiyo.</p>
<p class='uddana-intro'><a class='sc' id='22'></a><a class='ms' id='p_19Pv_418'></a>Tassuddānaṃ</p>
<blockquote class='uddanagatha'>
<p><a class='sc' id='23'></a><a class='ms' id='p_19Pv_419'></a><span class='var' id='note125' title='paṇḍu (sabbattha)'>Mocakaṃ</span> mātā <span class='var' id='note126' title='pitā (bj, mr) | patiyā (s2, s3, pts1-2)'>mattā</span> ca,<br>
Nandā kuṇḍalīnā ghaṭo;<br>
Dve seṭṭhī tunnavāyo ca,<br>
<span class='var' id='note127' title='vihāra (sabbattha)'>Uttara</span> <span class='var' id='note128' title='suttasopāna (bj, pts1-2) | suttasovāna (s2, s3)'>suttakaṇṇa</span> ubbarīti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

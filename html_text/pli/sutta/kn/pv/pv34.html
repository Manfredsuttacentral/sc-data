<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv34' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>34. Kūṭavinicchayikapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns501'></a><a class='pts2ed' id='pts2ed62'></a><a class='ms' id='p_19Pv_541'></a><a class='msdiv' id='msdiv499'></a>“Mālī kiriṭī <span class='var' id='note176' title='keyūrī (bj)'>kāyūrī</span>,<br>
gattā te candanussadā;<br>
Pasannamukhavaṇṇosi,<br>
sūriyavaṇṇova sobhasi.</p>
<p><a class='sc' id='2'></a><a class='vns' id='vns502'></a><a class='ms' id='p_19Pv_542'></a><a class='msdiv' id='msdiv500'></a>Amānusā pārisajjā,<br>
ye teme paricārakā;<br>
Dasa kaññāsahassāni,<br>
yā temā paricārikā;<br>
<span class='var' id='note177' title='kā (mr)'>Tā</span> kambukāyūradharā,<br>
kañcanāveḷabhūsitā.</p>
<p><a class='sc' id='3'></a><a class='vns' id='vns503'></a><a class='ms' id='p_19Pv_543'></a><a class='msdiv' id='msdiv501'></a>Mahānubhāvosi tuvaṃ,<br>
lomahaṃsanarūpavā;<br>
Piṭṭhimaṃsāni attano,<br>
sāmaṃ <span class='var' id='note178' title='ukkaḍḍha (bj) | ukkantvā (pts1)'>ukkacca</span> khādasi.</p>
<p><a class='sc' id='4'></a><a class='vns' id='vns504'></a><a class='ms' id='p_19Pv_544'></a><a class='msdiv' id='msdiv502'></a>Kiṃ nu kāyena vācāya,<br>
manasā dukkuṭaṃ kataṃ;<br>
Kissa kammavipākena,<br>
piṭṭhimaṃsāni attano;<br>
Sāmaṃ ukkacca khādasī”ti.</p>
<p><a class='sc' id='5'></a><a class='vns' id='vns505'></a><a class='ms' id='p_19Pv_545'></a><a class='msdiv' id='msdiv503'></a>“Attanohaṃ anatthāya,<br>
jīvaloke acārisaṃ;<br>
Pesuññamusāvādena,<br>
nikativañcanāya ca.</p>
<p><a class='sc' id='6'></a><a class='vns' id='vns506'></a><a class='ms' id='p_19Pv_546'></a><a class='msdiv' id='msdiv504'></a>Tatthāhaṃ parisaṃ gantvā,<br>
Saccakāle upaṭṭhite;<br>
Atthaṃ dhammaṃ <span class='var' id='note179' title='niraṃkatvā (bj, pts1-2, mr) | nirakatvā (s2, s3)'>nirākatvā</span>,<br>
Adhammamanuvattisaṃ.</p>
<p><a class='sc' id='7'></a><a class='vns' id='vns507'></a><a class='ms' id='p_19Pv_547'></a><a class='msdiv' id='msdiv505'></a>Evaṃ so khādatattānaṃ,<br>
yo hoti piṭṭhimaṃsiko;<br>
Yathāhaṃ ajja khādāmi,<br>
piṭṭhimaṃsāni attano.</p>
<p><a class='sc' id='8'></a><a class='vns' id='vns508'></a><a class='ms' id='p_19Pv_548'></a><a class='msdiv' id='msdiv506'></a>Tayidaṃ tayā nārada sāmaṃ diṭṭhaṃ,<br>
Anukampakā ye kusalā vadeyyuṃ;<br>
Mā pesuṇaṃ mā ca musā abhāṇi,<br>
Mā khosi piṭṭhimaṃsiko tuvan”ti.</p>
</blockquote>
<p class='endsutta'><a class='sc' id='9'></a><a class='ms' id='p_19Pv_549'></a><span class='var' id='note180' title='kūṭavinicchayakapetavatthu (s2, s3)'>Kūṭavinicchayikapetavatthu</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

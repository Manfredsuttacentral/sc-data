<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv43' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>43. Gūthakhādakapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns768'></a><a class='pts2ed' id='pts2ed89'></a><a class='ms' id='p_19Pv_821'></a><a class='msdiv' id='msdiv766'></a>“Gūthakūpato uggantvā,<br>
ko nu dīno <span class='var' id='note284' title='dīno hi tiṭṭhasi (bj) | diṭṭhova tiṭṭhasi (s2, s3) | dīno si tiṭṭhasi (pts1)'>patiṭṭhasi</span>;<br>
Nissaṃsayaṃ pāpakammanto,<br>
kiṃ nu saddahase tuvan”ti.</p>
<p><a class='sc' id='2'></a><a class='vns' id='vns769'></a><a class='ms' id='p_19Pv_822'></a><a class='msdiv' id='msdiv767'></a>“Ahaṃ bhadante petomhi,<br>
duggato yamalokiko;<br>
Pāpakammaṃ karitvāna,<br>
petalokaṃ ito gato”.</p>
<p><a class='sc' id='3'></a><a class='vns' id='vns770'></a><a class='ms' id='p_19Pv_823'></a><a class='msdiv' id='msdiv768'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasī”ti.</p>
<p><a class='sc' id='4'></a><a class='vns' id='vns771'></a><a class='ms' id='p_19Pv_824'></a><a class='msdiv' id='msdiv769'></a>“Ahu āvāsiko mayhaṃ,<br>
issukī kulamaccharī;<br>
Ajjhāsito mayhaṃ ghare,<br>
kadariyo paribhāsako.</p>
<p><a class='sc' id='5'></a><a class='vns' id='vns772'></a><a class='ms' id='p_19Pv_825'></a><a class='msdiv' id='msdiv770'></a>Tassāhaṃ vacanaṃ sutvā,<br>
bhikkhavo paribhāsisaṃ;<br>
Tassa kammavipākena,<br>
petalokaṃ ito gato”ti.</p>
<p><a class='sc' id='6'></a><a class='vns' id='vns773'></a><a class='ms' id='p_19Pv_826'></a><a class='msdiv' id='msdiv771'></a>“Amitto mittavaṇṇena,<br>
yo te āsi kulūpako;<br>
Kāyassa bhedā duppañño,<br>
kiṃ nu pecca gatiṃ gato”ti.</p>
<p><a class='sc' id='7'></a><a class='vns' id='vns774'></a><a class='ms' id='p_19Pv_827'></a><a class='msdiv' id='msdiv772'></a>“Tassevāhaṃ pāpakammassa,<br>
sīse tiṭṭhāmi matthake;<br>
So ca paravisayaṃ patto,<br>
mameva paricārako.</p>
<p><a class='sc' id='8'></a><a class='vns' id='vns775'></a><a class='ms' id='p_19Pv_828'></a><a class='msdiv' id='msdiv773'></a>Yaṃ bhadante hadantaññe,<br>
etaṃ me hoti bhojanaṃ;<br>
Ahañca kho yaṃ hadāmi,<br>
etaṃ so upajīvatī”ti.</p>
</blockquote>
<p class='endsutta'><a class='sc' id='9'></a><a class='ms' id='p_19Pv_829'></a>Gūthakhādakapetavatthu aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

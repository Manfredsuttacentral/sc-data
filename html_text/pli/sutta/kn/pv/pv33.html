<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv33' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>33. Dutiyamigaluddakapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns490'></a><a class='ms' id='p_19Pv_529'></a><a class='msdiv' id='msdiv488'></a>“Kūṭāgāre ca pāsāde,<br>
pallaṅke gonakatthate;<br>
Pañcaṅgikena turiyena,<br>
ramasi suppavādite.</p>
<p><a class='sc' id='2'></a><a class='vns' id='vns491'></a><a class='ms' id='p_19Pv_530'></a><a class='msdiv' id='msdiv489'></a>Tato ratyā <span class='var' id='note173' title='vyavasāne (bj, pts2) | vivāsanena (pts1)'>vivasāne</span>,<br>
sūriyuggamanaṃ pati;<br>
Apaviddho susānasmiṃ,<br>
bahudukkhaṃ nigacchasi.</p>
<p><a class='sc' id='3'></a><a class='vns' id='vns492'></a><a class='pts2ed' id='pts2ed61'></a><a class='ms' id='p_19Pv_531'></a><a class='msdiv' id='msdiv490'></a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasi”.</p>
<p><a class='sc' id='4'></a><a class='vns' id='vns493'></a><a class='ms' id='p_19Pv_532'></a><a class='msdiv' id='msdiv491'></a>“Ahaṃ rājagahe ramme,<br>
ramaṇīye giribbaje;<br>
Migaluddo pure āsiṃ,<br>
luddo cāsimasaññato.</p>
<p><a class='sc' id='5'></a><a class='vns' id='vns494'></a><a class='ms' id='p_19Pv_533'></a><a class='msdiv' id='msdiv492'></a>Tassa me sahāyo suhadayo,<br>
Saddho āsi upāsako;<br>
Tassa kulupako bhikkhu,<br>
Āsi gotamasāvako;<br>
Sopi maṃ anukampanto,<br>
Nivāresi punappunaṃ.</p>
<p><a class='sc' id='6'></a><a class='vns' id='vns495'></a><a class='ms' id='p_19Pv_534'></a><a class='msdiv' id='msdiv493'></a>‘Mākāsi pāpakaṃ kammaṃ,<br>
Mā tāta duggatiṃ agā;<br>
Sace icchasi pecca sukhaṃ,<br>
Virama pāṇavadhā asaṃyamā’.</p>
<p><a class='sc' id='7'></a><a class='vns' id='vns496'></a><a class='ms' id='p_19Pv_535'></a><a class='msdiv' id='msdiv494'></a>Tassāhaṃ vacanaṃ sutvā,<br>
Sukhakāmassa hitānukampino;<br>
Nākāsiṃ sakalānusāsaniṃ,<br>
Cirapāpābhirato abuddhimā.</p>
<p><a class='sc' id='8'></a><a class='vns' id='vns497'></a><a class='ms' id='p_19Pv_536'></a><a class='msdiv' id='msdiv495'></a>So maṃ puna bhūrisumedhaso,<br>
Anukampāya saṃyame nivesayi;<br>
‘Sace divā hanasi pāṇino,<br>
Atha te rattiṃ bhavatu saṃyamo’.</p>
<p><a class='sc' id='9'></a><a class='vns' id='vns498'></a><a class='ms' id='p_19Pv_537'></a><a class='msdiv' id='msdiv496'></a>Svāhaṃ divā hanitvā pāṇino,<br>
Virato rattimahosi saññato;<br>
Rattāhaṃ paricāremi,<br>
Divā khajjāmi duggato.</p>
<p><a class='sc' id='10'></a><a class='vns' id='vns499'></a><a class='ms' id='p_19Pv_538'></a><a class='msdiv' id='msdiv497'></a>Tassa kammassa kusalassa,<br>
Anubhomi rattiṃ amānusiṃ;<br>
Divā paṭihatāva kukkurā,<br>
Upadhāvanti samantā khādituṃ.</p>
<p><a class='sc' id='11'></a><a class='vns' id='vns500'></a><a class='ms' id='p_19Pv_539'></a><a class='msdiv' id='msdiv498'></a>Ye ca te satatānuyogino,<br>
<span class='var' id='note174' title='dhuvayuttā (bj)'>Dhuvaṃ payuttā</span> sugatassa sāsane;<br>
Maññāmi te amatameva kevalaṃ,<br>
Adhigacchanti padaṃ asaṅkhatan”ti.</p>
</blockquote>
<p class='endsutta'><a class='sc' id='12'></a><a class='ms' id='p_19Pv_540'></a><span class='var' id='note175' title='dutiyamigaluddapetavatthu (s2, s3)'>Dutiyamigaluddakapetavatthu</span> aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

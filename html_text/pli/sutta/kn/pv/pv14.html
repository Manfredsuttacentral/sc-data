<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv14' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>14. Sāriputtattheramātupetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns116'></a><a class='pts2ed' id='pts2ed17'></a><a class='ms' id='p_19Pv_133'></a><a class='msdiv' id='msdiv116'></a>“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasi”.</p>
<p><a class='sc' id='2'></a><a class='vns' id='vns117'></a><a class='pts2ed' id='pts2ed18'></a><a class='ms' id='p_19Pv_134'></a><a class='msdiv' id='msdiv117'></a>“Ahaṃ te sakiyā mātā,<br>
pubbe aññāsu jātīsu;<br>
Upapannā pettivisayaṃ,<br>
khuppipāsasamappitā.</p>
<p><a class='sc' id='3'></a><a class='vns' id='vns118'></a><a class='ms' id='p_19Pv_135'></a><a class='msdiv' id='msdiv118'></a>Chaḍḍitaṃ khipitaṃ kheḷaṃ,<br>
siṅghāṇikaṃ silesumaṃ;<br>
Vasañca ḍayhamānānaṃ,<br>
vijātānañca lohitaṃ.</p>
<p><a class='sc' id='4'></a><a class='vns' id='vns119'></a><a class='ms' id='p_19Pv_136'></a><a class='msdiv' id='msdiv119'></a>Vaṇikānañca yaṃ ghāna-<br>
sīsacchinnāna lohitaṃ;<br>
Khudāparetā bhuñjāmi,<br>
itthipurisanissitaṃ.</p>
<p><a class='sc' id='5'></a><a class='vns' id='vns120'></a><a class='ms' id='p_19Pv_137'></a><a class='msdiv' id='msdiv120'></a><span class='var' id='note43' title='pubbalohitabhakkhāsmi (bj)'>Pubbalohitaṃ bhakkhāmi</span>,<br>
pasūnaṃ mānusāna ca;<br>
Aleṇā anagārā ca,<br>
nīlamañcaparāyaṇā.</p>
<p><a class='sc' id='6'></a><a class='vns' id='vns121'></a><a class='ms' id='p_19Pv_138'></a><a class='msdiv' id='msdiv121'></a>Dehi puttaka me dānaṃ,<br>
datvā anvādisāhi me;<br>
Appeva nāma mucceyyaṃ,<br>
pubbalohitabhojanā”ti.</p>
<p><a class='sc' id='7'></a><a class='vns' id='vns122'></a><a class='ms' id='p_19Pv_139'></a><a class='msdiv' id='msdiv122'></a>Mātuyā vacanaṃ sutvā,<br>
upatissonukampako;<br>
Āmantayi moggallānaṃ,<br>
anuruddhañca kappinaṃ.</p>
<p><a class='sc' id='8'></a><a class='vns' id='vns123'></a><a class='ms' id='p_19Pv_140'></a><a class='msdiv' id='msdiv123'></a>Catasso kuṭiyo katvā,<br>
saṃghe cātuddise adā;<br>
Kuṭiyo annapānañca,<br>
mātu dakkhiṇamādisī.</p>
<p><a class='sc' id='9'></a><a class='vns' id='vns124'></a><a class='ms' id='p_19Pv_141'></a><a class='msdiv' id='msdiv124'></a>Samanantarānuddiṭṭhe,<br>
vipāko udapajjatha;<br>
Bhojanaṃ pānīyaṃ vatthaṃ,<br>
dakkhiṇāya idaṃ phalaṃ.</p>
<p><a class='sc' id='10'></a><a class='vns' id='vns125'></a><a class='ms' id='p_19Pv_142'></a><a class='msdiv' id='msdiv125'></a>Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
kolitaṃ upasaṅkami.</p>
<p><a class='sc' id='11'></a><a class='vns' id='vns126'></a><a class='ms' id='p_19Pv_143'></a><a class='msdiv' id='msdiv126'></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='sc' id='12'></a><a class='vns' id='vns127'></a><a class='ms' id='p_19Pv_144'></a><a class='msdiv' id='msdiv127'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='13'></a><a class='vns' id='vns128'></a><a class='ms' id='p_19Pv_145'></a><a class='msdiv' id='msdiv128'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='14'></a><a class='vns' id='vns129'></a><a class='ms' id='p_19Pv_146'></a><a class='msdiv' id='msdiv129'></a>“Sāriputtassāhaṃ mātā,<br>
pubbe aññāsu jātīsu;<br>
Upapannā pettivisayaṃ,<br>
khuppipāsasamappitā.</p>
<p><a class='sc' id='15'></a><a class='vns' id='vns130'></a><a class='ms' id='p_19Pv_147'></a><a class='msdiv' id='msdiv130'></a>Chaḍḍitaṃ khipitaṃ kheḷaṃ,<br>
siṅghāṇikaṃ silesumaṃ;<br>
Vasañca ḍayhamānānaṃ,<br>
vijātānañca lohitaṃ.</p>
<p><a class='sc' id='16'></a><a class='vns' id='vns131'></a><a class='ms' id='p_19Pv_148'></a><a class='msdiv' id='msdiv131'></a>Vaṇikānañca yaṃ ghāna-<br>
sīsacchinnāna lohitaṃ;<br>
Khudāparetā bhuñjāmi,<br>
itthipurisanissitaṃ.</p>
<p><a class='sc' id='17'></a><a class='vns' id='vns132'></a><a class='ms' id='p_19Pv_149'></a><a class='msdiv' id='msdiv132'></a>Pubbalohitaṃ bhakkhissaṃ,<br>
pasūnaṃ mānusāna ca;<br>
Aleṇā anagārā ca,<br>
nīlamañcaparāyaṇā.</p>
<p><a class='sc' id='18'></a><a class='vns' id='vns133'></a><a class='pts2ed' id='pts2ed19'></a><a class='ms' id='p_19Pv_150'></a><a class='msdiv' id='msdiv133'></a>Sāriputtassa dānena,<br>
modāmi akutobhayā;<br>
Muniṃ kāruṇikaṃ loke,<br>
bhante vanditumāgatā”ti.</p>
</blockquote>
<p class='endsutta'><a class='sc' id='19'></a><a class='ms' id='p_19Pv_151'></a><span class='var' id='note44' title='sārīputtattherassa (s3)'>Sāriputtattherassa</span> mātupetivatthu dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

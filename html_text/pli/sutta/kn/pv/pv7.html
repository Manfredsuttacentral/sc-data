<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv7' lang='pli'>
<header>
<ul>
<li class='division'>Petavatthu</li>
<li>Uragavagga</li>
</ul>
<h1>7. Sattaputtakhādapetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns35'></a><a class='pts2ed' id='pts2ed6'></a><a class='ms' id='p_19Pv_42'></a><a class='msdiv' id='msdiv35'></a>“Naggā dubbaṇṇarūpāsi,<br>
duggandhā pūti vāyasi;<br>
Makkhikāhi parikiṇṇā,<br>
kā nu tvaṃ idha tiṭṭhasī”ti.</p>
<p><a class='sc' id='2'></a><a class='vns' id='vns36'></a><a class='ms' id='p_19Pv_43'></a><a class='msdiv' id='msdiv36'></a>“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='3'></a><a class='vns' id='vns37'></a><a class='ms' id='p_19Pv_44'></a><a class='msdiv' id='msdiv37'></a>Kālena satta puttāni,<br>
sāyaṃ satta punāpare;<br>
Vijāyitvāna khādāmi,<br>
tepi nā honti me alaṃ.</p>
<p><a class='sc' id='4'></a><a class='vns' id='vns38'></a><a class='ms' id='p_19Pv_45'></a><a class='msdiv' id='msdiv38'></a>Pariḍayhati dhūmāyati,<br>
khudāya hadayaṃ mama;<br>
Nibbutiṃ nādhigacchāmi,<br>
aggidaḍḍhāva ātape”ti.</p>
<p><a class='sc' id='5'></a><a class='vns' id='vns39'></a><a class='ms' id='p_19Pv_46'></a><a class='msdiv' id='msdiv39'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
puttamaṃsāni khādasī”ti.</p>
<p><a class='sc' id='6'></a><a class='vns' id='vns40'></a><a class='ms' id='p_19Pv_47'></a><a class='msdiv' id='msdiv40'></a>“Ahū mayhaṃ duve puttā,<br>
ubho sampattayobbanā;<br>
Sāhaṃ puttabalūpetā,<br>
sāmikaṃ atimaññisaṃ.</p>
<p><a class='sc' id='7'></a><a class='vns' id='vns41'></a><a class='ms' id='p_19Pv_48'></a><a class='msdiv' id='msdiv41'></a>Tato me sāmiko kuddho,<br>
sapatiṃ mayhamānayi;<br>
Sā ca gabbhaṃ alabhittha,<br>
tassā pāpaṃ acetayiṃ.</p>
<p><a class='sc' id='8'></a><a class='vns' id='vns42'></a><a class='ms' id='p_19Pv_49'></a><a class='msdiv' id='msdiv42'></a>Sāhaṃ paduṭṭhamanasā,<br>
akariṃ gabbhapātanaṃ;<br>
Tassā temāsiko gabbho,<br>
<span class='var' id='note18' title='pubbalohitako (s2, s3, mr)'>pūtilohitako</span> pati.</p>
<p><a class='sc' id='9'></a><a class='vns' id='vns43'></a><a class='ms' id='p_19Pv_50'></a><a class='msdiv' id='msdiv43'></a>Tadassā mātā kupitā,<br>
mayhaṃ ñātī samānayi;<br>
Sapathañca maṃ kāresi,<br>
paribhāsāpayī ca maṃ.</p>
<p><a class='sc' id='10'></a><a class='vns' id='vns44'></a><a class='ms' id='p_19Pv_51'></a><a class='msdiv' id='msdiv44'></a>Sāhaṃ ghorañca sapathaṃ,<br>
musāvādaṃ abhāsisaṃ;<br>
‘Puttamaṃsāni khādāmi,<br>
sace taṃ pakataṃ mayā’.</p>
<p><a class='sc' id='11'></a><a class='vns' id='vns45'></a><a class='ms' id='p_19Pv_52'></a><a class='msdiv' id='msdiv45'></a>Tassa kammassa vipākena,<br>
musāvādassa cūbhayaṃ;<br>
Puttamaṃsāni khādāmi,<br>
pubbalohitamakkhitā”ti.</p>
</blockquote>
<p class='endsutta'><a class='sc' id='12'></a><a class='ms' id='p_19Pv_53'></a><span class='var' id='note19' title='sattaputtakhādakapetavatthu (bj, pts1-2) | sattaputtakhādikapetavatthu (s2, s3)'>Sattaputtakhādapetivatthu</span> sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

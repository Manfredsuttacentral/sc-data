<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv26' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>26. Abhijjamānapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns388'></a><a class='pts2ed' id='pts2ed47'></a><a class='ms' id='p_19Pv_420'></a><a class='msdiv' id='msdiv387'></a>“Abhijjamāne vārimhi,<br>
gaṅgāya idha gacchasi;<br>
Naggo pubbaddhapetova,<br>
māladhārī alaṅkato;<br>
Kuhiṃ gamissasi peta,<br>
kattha vāso bhavissatī”ti.</p>
<p><a class='sc' id='2'></a><a class='vns' id='vns389'></a><a class='ms' id='p_19Pv_421'></a><a class='msdiv' id='msdiv388'></a>“<span class='var' id='note129' title='cundaṭṭhikaṃ (bj) | cundatthiyaṃ (pts1) | cundatthikaṃ (pts2)'>Cundaṭṭhilaṃ</span> gamissāmi,<br>
peto so iti bhāsati;<br>
Antare vāsabhagāmaṃ,<br>
<span class='var' id='note130' title='bārāṇasiyā ca (bj, pts1-2) | bārāṇasiyā va (s2, s3)'>bārāṇasiṃ ca</span> santike”.</p>
<p><a class='sc' id='3'></a><a class='vns' id='vns390'></a><a class='ms' id='p_19Pv_422'></a><a class='msdiv' id='msdiv389'></a>Tañca disvā mahāmatto,<br>
koliyo iti vissuto;<br>
Sattuṃ bhattañca petassa,<br>
pītakañca yugaṃ adā.</p>
<p><a class='sc' id='4'></a><a class='vns' id='vns391'></a><a class='ms' id='p_19Pv_423'></a><a class='msdiv' id='msdiv390'></a>Nāvāya tiṭṭhamānāya,<br>
kappakassa adāpayi;<br>
Kappakassa padinnamhi,<br>
ṭhāne <span class='var' id='note131' title='petassu’dissatha (bj, pts2) | petassu’dicchatha (?)'>petassa dissatha</span>.</p>
<p><a class='sc' id='5'></a><a class='vns' id='vns392'></a><a class='ms' id='p_19Pv_424'></a><a class='msdiv' id='msdiv391'></a>Tato suvatthavasano,<br>
māladhārī alaṅkato;<br>
Ṭhāne ṭhitassa petassa,<br>
dakkhiṇā upakappatha;<br>
Tasmā dajjetha petānaṃ,<br>
anukampāya punappunaṃ.</p>
<p><a class='sc' id='6'></a><a class='vns' id='vns393'></a><a class='ms' id='p_19Pv_425'></a><a class='msdiv' id='msdiv392'></a><span class='var' id='note132' title='sāhunnavāsino (s2, s3, pts1) | sāhunnavasanā (pts2) | sāhundavāsino (mr)'>Sātunnavasanā</span> eke,<br>
aññe <span class='var' id='note133' title='kesanivāsino (s2, s3, pts1, mr)'>kesanivāsanā</span>;<br>
Petā bhattāya gacchanti,<br>
pakkamanti disodisaṃ.</p>
<p><a class='sc' id='7'></a><a class='vns' id='vns394'></a><a class='ms' id='p_19Pv_426'></a><a class='msdiv' id='msdiv393'></a>Dūre <span class='var' id='note134' title='dūrepeke (s2, s3) | dūre petā (mr)'>eke</span> padhāvitvā,<br>
aladdhāva nivattare;<br>
Chātā pamucchitā bhantā,<br>
bhūmiyaṃ paṭisumbhitā.</p>
<p><a class='sc' id='8'></a><a class='vns' id='vns395'></a><a class='ms' id='p_19Pv_427'></a><a class='msdiv' id='msdiv394'></a>Te <span class='var' id='note135' title='keci (bj, s2, s3, pts1-2)'>ca</span> tattha <span class='var' id='note136' title='papatitvā (bj) | ca patitā (s2, s3, pts1)'>papatitā</span>,<br>
bhūmiyaṃ paṭisumbhitā;<br>
Pubbe akatakalyāṇā,<br>
aggidaḍḍhāva ātape.</p>
<p><a class='sc' id='9'></a><a class='vns' id='vns396'></a><a class='ms' id='p_19Pv_428'></a><a class='msdiv' id='msdiv395'></a>“Mayaṃ pubbe pāpadhammā,<br>
gharaṇī kulamātaro;<br>
Santesu deyyadhammesu,<br>
dīpaṃ nākamha attano.</p>
<p><a class='sc' id='10'></a><a class='vns' id='vns397'></a><a class='pts2ed' id='pts2ed48'></a><a class='ms' id='p_19Pv_429'></a><a class='msdiv' id='msdiv396'></a>Pahūtaṃ annapānampi,<br>
apissu avakirīyati;<br>
Sammaggate pabbajite,<br>
na ca kiñci adamhase.</p>
<p><a class='sc' id='11'></a><a class='vns' id='vns398'></a><a class='ms' id='p_19Pv_430'></a><a class='msdiv' id='msdiv397'></a>Akammakāmā alasā,<br>
Sādukāmā mahagghasā;<br>
Ālopapiṇḍadātāro,<br>
Paṭiggahe <span class='var' id='note137' title='paribhāsitā (s2, s3, mr)'>paribhāsimhase</span>.</p>
<p><a class='sc' id='12'></a><a class='vns' id='vns399'></a><a class='ms' id='p_19Pv_431'></a><a class='msdiv' id='msdiv398'></a>Te gharā tā ca dāsiyo,<br>
tānevābharaṇāni no;<br>
Te aññe paricārenti,<br>
mayaṃ dukkhassa bhāgino.</p>
<p><a class='sc' id='13'></a><a class='vns' id='vns400'></a><a class='ms' id='p_19Pv_432'></a><a class='msdiv' id='msdiv399'></a>Veṇī vā avaññā honti,<br>
rathakārī ca dubbhikā;<br>
Caṇḍālī kapaṇā honti,<br>
<span class='var' id='note138' title='nhāpikā (bj) | nhāminī (pts1-2)'>kappakā</span> ca punappunaṃ.</p>
<p><a class='sc' id='14'></a><a class='vns' id='vns401'></a><a class='ms' id='p_19Pv_433'></a><a class='msdiv' id='msdiv400'></a>Yāni yāni nihīnāni,<br>
kulāni kapaṇāni ca;<br>
Tesu tesveva jāyanti,<br>
esā maccharino gati.</p>
<p><a class='sc' id='15'></a><a class='vns' id='vns402'></a><a class='ms' id='p_19Pv_434'></a><a class='msdiv' id='msdiv401'></a>Pubbe ca katakalyāṇā,<br>
dāyakā vītamaccharā;<br>
Saggaṃ te paripūrenti,<br>
obhāsenti ca nandanaṃ.</p>
<p><a class='sc' id='16'></a><a class='vns' id='vns403'></a><a class='ms' id='p_19Pv_435'></a><a class='msdiv' id='msdiv402'></a>Vejayante ca pāsāde,<br>
ramitvā kāmakāmino;<br>
Uccākulesu jāyanti,<br>
sabhogesu tato cutā.</p>
<p><a class='sc' id='17'></a><a class='vns' id='vns404'></a><a class='ms' id='p_19Pv_436'></a><a class='msdiv' id='msdiv403'></a>Kūṭāgāre ca pāsāde,<br>
pallaṅke gonakatthate;<br>
<span class='var' id='note139' title='vījitaṅgā (bj, s2, s3, pts2) | vijitaṅgā (pts1)'>Bījitaṅgā</span> morahatthehi,<br>
kule jātā yasassino.</p>
<p><a class='sc' id='18'></a><a class='vns' id='vns405'></a><a class='ms' id='p_19Pv_437'></a><a class='msdiv' id='msdiv404'></a>Aṅkato aṅkaṃ gacchanti,<br>
māladhārī alaṅkatā;<br>
Dhātiyo upatiṭṭhanti,<br>
sāyaṃ pātaṃ sukhesino.</p>
<p><a class='sc' id='19'></a><a class='vns' id='vns406'></a><a class='ms' id='p_19Pv_438'></a><a class='msdiv' id='msdiv405'></a>Nayidaṃ akatapuññānaṃ,<br>
katapuññānamevidaṃ;<br>
Asokaṃ nandanaṃ rammaṃ,<br>
tidasānaṃ mahāvanaṃ.</p>
<p><a class='sc' id='20'></a><a class='vns' id='vns407'></a><a class='ms' id='p_19Pv_439'></a><a class='msdiv' id='msdiv406'></a>Sukhaṃ akatapuññānaṃ,<br>
idha natthi parattha ca;<br>
Sukhañca katapuññānaṃ,<br>
idha ceva parattha ca.</p>
<p><a class='sc' id='21'></a><a class='vns' id='vns408'></a><a class='ms' id='p_19Pv_440'></a><a class='msdiv' id='msdiv407'></a>Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino”ti.</p>
</blockquote>
<p class='endsutta'><a class='sc' id='22'></a><a class='ms' id='p_19Pv_441'></a>Abhijjamānapetavatthu paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv12' lang='pli'>
<header>
<ul>
<li class='division'>Petavatthu</li>
<li>Uragavagga</li>
</ul>
<h1>12. Uragapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns85'></a><a class='pts2ed' id='pts2ed13'></a><a class='ms' id='p_19Pv_97'></a><a class='msdiv' id='msdiv85'></a>“Uragova tacaṃ jiṇṇaṃ,<br>
hitvā gacchati saṃ tanuṃ;<br>
Evaṃ sarīre nibbhoge,<br>
pete kālaṅkate sati.</p>
<p><a class='sc' id='2'></a><a class='vns' id='vns86'></a><a class='ms' id='p_19Pv_98'></a><a class='msdiv' id='msdiv86'></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class='sc' id='3'></a><a class='vns' id='vns87'></a><a class='ms' id='p_19Pv_99'></a><a class='msdiv' id='msdiv87'></a>“<span class='var' id='note40' title='anavhito (bj)'>Anabbhito</span> tato āgā,<br>
nānuññāto ito gato;<br>
Yathāgato tathā gato,<br>
tattha kā paridevanā.</p>
<p><a class='sc' id='4'></a><a class='vns' id='vns88'></a><a class='ms' id='p_19Pv_100'></a><a class='msdiv' id='msdiv88'></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class='sc' id='5'></a><a class='vns' id='vns89'></a><a class='ms' id='p_19Pv_101'></a><a class='msdiv' id='msdiv89'></a>“Sace rode kisā assaṃ,<br>
tattha me kiṃ phalaṃ siyā;<br>
Ñātimittasuhajjānaṃ,<br>
bhiyyo no aratī siyā.</p>
<p><a class='sc' id='6'></a><a class='vns' id='vns90'></a><a class='ms' id='p_19Pv_102'></a><a class='msdiv' id='msdiv90'></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class='sc' id='7'></a><a class='vns' id='vns91'></a><a class='ms' id='p_19Pv_103'></a><a class='msdiv' id='msdiv91'></a>“Yathāpi dārako candaṃ,<br>
gacchantamanurodati;<br>
Evaṃ sampadamevetaṃ,<br>
yo petamanusocati.</p>
<p><a class='sc' id='8'></a><a class='vns' id='vns92'></a><a class='ms' id='p_19Pv_104'></a><a class='msdiv' id='msdiv92'></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class='sc' id='9'></a><a class='vns' id='vns93'></a><a class='ms' id='p_19Pv_105'></a><a class='msdiv' id='msdiv93'></a>“Yathāpi brahme udakumbho,<br>
bhinno appaṭisandhiyo;<br>
Evaṃ sampadamevetaṃ,<br>
yo petamanusocati.</p>
<p><a class='sc' id='10'></a><a class='vns' id='vns94'></a><a class='ms' id='p_19Pv_106'></a><a class='msdiv' id='msdiv94'></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gatī”ti.</p>
</blockquote>
<p class='endsutta'><a class='sc' id='11'></a><a class='ms' id='p_19Pv_107'></a>Uragapetavatthu dvādasamaṃ.</p>
<p class='endsection'><a class='sc' id='12'></a><a class='ms' id='p_19Pv_108'></a>Uragavaggo paṭhamo.</p>
<p class='uddana-intro'><a class='sc' id='13'></a><a class='ms' id='p_19Pv_109'></a>Tassuddānaṃ</p>
<blockquote class='uddanagatha'>
<p><a class='sc' id='14'></a><a class='pts2ed' id='pts2ed14'></a><a class='ms' id='p_19Pv_110'></a>Khettañca sūkaraṃ pūti,<br>
piṭṭhaṃ cāpi tirokuṭṭaṃ;<br>
Pañcāpi sattaputtañca,<br>
goṇaṃ pesakārakañca;<br>
Tathā khallāṭiyaṃ nāgaṃ,<br>
dvādasaṃ uragañcevāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

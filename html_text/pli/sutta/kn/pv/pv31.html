<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv31' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>31. Seriṇīpetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns465'></a><a class='pts2ed' id='pts2ed57'></a><a class='ms' id='p_19Pv_502'></a><a class='msdiv' id='msdiv464'></a>“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.</p>
<p><a class='sc' id='2'></a><a class='vns' id='vns466'></a><a class='ms' id='p_19Pv_503'></a><a class='msdiv' id='msdiv465'></a>“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class='sc' id='3'></a><a class='vns' id='vns467'></a><a class='ms' id='p_19Pv_504'></a><a class='msdiv' id='msdiv466'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.</p>
<p><a class='sc' id='4'></a><a class='vns' id='vns468'></a><a class='ms' id='p_19Pv_505'></a><a class='msdiv' id='msdiv467'></a>“Anāvaṭesu titthesu,<br>
viciniṃ aḍḍhamāsakaṃ;<br>
Santesu deyyadhammesu,<br>
dīpaṃ nākāsimattano.</p>
<p><a class='sc' id='5'></a><a class='vns' id='vns469'></a><a class='ms' id='p_19Pv_506'></a><a class='msdiv' id='msdiv468'></a>Nadiṃ upemi tasitā,<br>
rittakā parivattati;<br>
Chāyaṃ upemi uṇhesu,<br>
ātapo parivattati.</p>
<p><a class='sc' id='6'></a><a class='vns' id='vns470'></a><a class='ms' id='p_19Pv_507'></a><a class='msdiv' id='msdiv469'></a>Aggivaṇṇo ca me vāto,<br>
ḍahanto upavāyati;<br>
Etañca bhante arahāmi,<br>
aññañca pāpakaṃ tato.</p>
<p><a class='sc' id='7'></a><a class='vns' id='vns471'></a><a class='pts2ed' id='pts2ed58'></a><a class='ms' id='p_19Pv_508'></a><a class='msdiv' id='msdiv470'></a>Gantvāna hatthiniṃ puraṃ,<br>
vajjesi mayha mātaraṃ;<br>
‘Dhītā ca te mayā diṭṭhā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā’.</p>
<p><a class='sc' id='8'></a><a class='vns' id='vns472'></a><a class='ms' id='p_19Pv_509'></a><a class='msdiv' id='msdiv471'></a>Atthi me ettha nikkhittaṃ,<br>
anakkhātañca taṃ mayā;<br>
Cattārisatasahassāni,<br>
pallaṅkassa ca heṭṭhato.</p>
<p><a class='sc' id='9'></a><a class='vns' id='vns473'></a><a class='ms' id='p_19Pv_510'></a><a class='msdiv' id='msdiv472'></a>Tato me dānaṃ dadatu,<br>
tassā ca hotu jīvikā;<br>
Dānaṃ datvā ca me mātā,<br>
dakkhiṇaṃ <span class='var' id='note163' title='anudissatu (bj) | anvādissatu (s2, s3, pts1-2)'>anudicchatu</span>;<br>
Tadāhaṃ sukhitā hessaṃ,<br>
sabbakāmasamiddhinī”ti.</p>
<p><a class='sc' id='10'></a><a class='vns' id='vns474'></a><a class='ms' id='p_19Pv_511'></a><a class='msdiv' id='msdiv473'></a>“Sādhū”ti so paṭissutvā,<br>
gantvāna hatthiniṃ puraṃ;<br>
Avoca tassā mātaraṃ—</p>
<p><a class='sc' id='11'></a><a class='vns' id='vns475'></a><a class='ms' id='p_19Pv_512'></a>“Dhītā ca te mayā diṭṭhā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='12'></a><a class='vns' id='vns476'></a><a class='ms' id='p_19Pv_513'></a><a class='msdiv' id='msdiv474'></a>Sā maṃ tattha samādapesi, <span class='var' id='note164' title='(gantvāna hatthinīpuraṃ) (s2, s3) | (gantvāna hatthiniṃ puraṃ) (pts1-2, mr)'>()</span><br>
Vajjesi mayha mātaraṃ;<br>
‘Dhītā ca te mayā diṭṭhā,<br>
Duggatā yamalokikā;<br>
Pāpakammaṃ karitvāna,<br>
Petalokaṃ ito gatā.</p>
<p><a class='sc' id='13'></a><a class='vns' id='vns477'></a><a class='ms' id='p_19Pv_514'></a><a class='msdiv' id='msdiv475'></a>Atthi ca me ettha nikkhittaṃ,<br>
anakkhātañca taṃ mayā;<br>
Cattārisatasahassāni,<br>
pallaṅkassa ca heṭṭhato.</p>
<p><a class='sc' id='14'></a><a class='vns' id='vns478'></a><a class='ms' id='p_19Pv_515'></a><a class='msdiv' id='msdiv476'></a>Tato me dānaṃ dadatu,<br>
tassā ca hotu jīvikā;<br>
Dānaṃ datvā ca me mātā,<br>
dakkhiṇaṃ anudicchatu <span class='var' id='note165' title='tassā dakkhiṇamādisī) (mr)'>()</span>;<br>
Tadāhaṃ sukhitā hessaṃ,<br>
sabbakāmasamiddhinī’”ti.</p>
<p><a class='sc' id='15'></a><a class='vns' id='vns479'></a><a class='ms' id='p_19Pv_516'></a><a class='msdiv' id='msdiv477'></a>Tato hi sā dānamadā,<br>
tassā dakkhiṇamādisī;<br>
Petī ca sukhitā āsi,<br>
tassā cāsi sujīvikāti.</p>
</blockquote>
<p class='endsutta'><a class='sc' id='16'></a><a class='ms' id='p_19Pv_517'></a><span class='var' id='note166' title='serinīpetavatthu (s2, s3)'>Seriṇīpetivatthu</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

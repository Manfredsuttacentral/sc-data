<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp18' lang='pli'>
<header>
<ul>
<li class='division'>Cariyāpiṭaka</li>
<li>Hatthināgavagga</li>
<li>Sīlapāramī 8</li>
</ul>
<h1>Dhammadevaputtacariya</h1>
</header>
<blockquote class='gatha'>
<p><a class='sc' id='1'></a><a class='ms' id='p_21Cp_234'></a><a class='msdiv' id='msdiv66'></a> “Punāparaṃ yadā homi,<br>
mahāpakkho mahiddhiko;<br>
Dhammo nāma mahāyakkho,<br>
sabbalokānukampako.</p>
<p><a class='sc' id='2'></a><a class='ms' id='p_21Cp_235'></a><a class='msdiv' id='msdiv67'></a>Dasakusalakammapathe,<br>
samādapento mahājanaṃ;<br>
Carāmi gāmanigamaṃ,<br>
samitto saparijjano.</p>
<p><a class='sc' id='3'></a><a class='ms' id='p_21Cp_236'></a><a class='msdiv' id='msdiv68'></a>Pāpo kadariyo yakkho,<br>
dīpento dasa pāpake;<br>
Sopettha mahiyā carati,<br>
samitto saparijjano.</p>
<p><a class='sc' id='4'></a><a class='ms' id='p_21Cp_237'></a><a class='msdiv' id='msdiv69'></a>Dhammavādī adhammo ca,<br>
ubho paccanikā mayaṃ;<br>
Dhure dhuraṃ ghaṭṭayantā,<br>
samimhā paṭipathe ubho.</p>
<p><a class='sc' id='5'></a><a class='ms' id='p_21Cp_238'></a><a class='msdiv' id='msdiv70'></a>Kalaho vattatī bhesmā,<br>
kalyāṇapāpakassa ca;<br>
Maggā okkamanatthāya,<br>
mahāyuddho upaṭṭhito.</p>
<p><a class='sc' id='6'></a><a class='ms' id='p_21Cp_239'></a><a class='msdiv' id='msdiv71'></a>Yadihaṃ tassa kuppeyyaṃ,<br>
yadi bhinde tapoguṇaṃ;<br>
Sahaparijanaṃ tassa,<br>
rajabhūtaṃ kareyyahaṃ.</p>
<p><a class='sc' id='7'></a><a class='ms' id='p_21Cp_240'></a><a class='msdiv' id='msdiv72'></a>Api cāhaṃ sīlarakkhāya,<br>
nibbāpetvāna mānasaṃ;<br>
Saha janenokkamitvā,<br>
pathaṃ pāpassa dāsahaṃ.</p>
<p><a class='sc' id='8'></a><a class='ms' id='p_21Cp_241'></a><a class='msdiv' id='msdiv73'></a>Saha pathato okkante,<br>
katvā cittassa nibbutiṃ;<br>
Vivaraṃ adāsi pathavī,<br>
pāpayakkhassa tāvade”ti.</p>
</blockquote>
<p class='endsutta'><a class='sc' id='9'></a><a class='ms' id='p_21Cp_242'></a>Dhammadevaputtacariyaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp20' lang='pli'>
<header>
<ul>
<li class='division'>Cariyāpiṭaka</li>
<li>Hatthināgavagga</li>
<li>Sīlapāramī 10</li>
</ul>
<h1>Saṅkhapālacariya</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed91'></a><a class='pts2ed' id='pts2ed22'></a><a class='ms' id='p_21Cp_255'></a><a class='msdiv' id='msdiv85'></a>“Punāparaṃ yadā homi,<br>
saṅkhapālo mahiddhiko;<br>
Dāṭhāvudho ghoraviso,<br>
dvijivho uragādhibhū.</p>
<p><a class='sc' id='2'></a><a class='ms' id='p_21Cp_256'></a><a class='msdiv' id='msdiv86'></a>Catuppathe mahāmagge,<br>
nānājanasamākule;<br>
Caturo aṅge adhiṭṭhāya,<br>
tattha vāsamakappayiṃ.</p>
<p><a class='sc' id='3'></a><a class='ms' id='p_21Cp_257'></a><a class='msdiv' id='msdiv87'></a>Chaviyā cammena maṃsena,<br>
Nahāruaṭṭhikehi vā;<br>
Yassa etena karaṇīyaṃ,<br>
Dinnaṃyeva harātu so.</p>
<p><a class='sc' id='4'></a><a class='ms' id='p_21Cp_258'></a><a class='msdiv' id='msdiv88'></a>Addasaṃsu bhojaputtā,<br>
kharā luddā akāruṇā;<br>
Upagañchuṃ mamaṃ tattha,<br>
daṇḍamuggarapāṇino.</p>
<p><a class='sc' id='5'></a><a class='ms' id='p_21Cp_259'></a><a class='msdiv' id='msdiv89'></a>Nāsāya vinivijjhitvā,<br>
naṅguṭṭhe piṭṭhikaṇṭake;<br>
Kāje āropayitvāna,<br>
bhojaputtā hariṃsu maṃ.</p>
<p><a class='sc' id='6'></a><a class='ms' id='p_21Cp_260'></a><a class='msdiv' id='msdiv90'></a>Sasāgarantaṃ pathaviṃ,<br>
sakānanaṃ sapabbataṃ;<br>
Icchamāno cahaṃ tattha,<br>
nāsāvātena jhāpaye.</p>
<p><a class='sc' id='7'></a><a class='ms' id='p_21Cp_261'></a><a class='msdiv' id='msdiv91'></a>Sūlehi vinivijjhante,<br>
Koṭṭayantepi sattibhi;<br>
Bhojaputte na kuppāmi,<br>
Esā me sīlapāramī”ti. (234)</p>
</blockquote>
<p class='endsutta'><a class='sc' id='8'></a><a class='ms' id='p_21Cp_262'></a>Saṅkhapālacariyaṃ dasamaṃ.</p>
<p class='endsection'><a class='sc' id='9'></a><a class='ms' id='p_21Cp_263'></a>Hatthināgavaggo dutiyo.</p>
<p class='uddana-intro'><a class='sc' id='10'></a><a class='ms' id='p_21Cp_264'></a>Tassuddānaṃ</p>
<blockquote class='uddanagatha'>
<p><a class='sc' id='11'></a><a class='pts2ed' id='pts2ed23'></a><a class='ms' id='p_21Cp_265'></a>Hatthināgo bhūridatto,<br>
campeyyo bodhi mahiṃso;<br>
Ruru mātaṅgo dhammo ca,<br>
atrajo ca jayaddiso.</p>
<p><a class='sc' id='12'></a><a class='ms' id='p_21Cp_266'></a>Ete nava sīlabalā,<br>
parikkhārā padesikā;<br>
Jīvitaṃ parirakkhitvā,<br>
sīlāni anurakkhisaṃ.</p>
<p><a class='sc' id='13'></a><a class='ms' id='p_21Cp_267'></a>Saṅkhapālassa me sato,<br>
sabbakālampi jīvitaṃ;<br>
Yassa kassaci niyyattaṃ,<br>
tasmā sā sīlapāramīti.</p>
</blockquote>
<p class='endsutta'><a class='sc' id='14'></a><a class='ms' id='p_21Cp_268'></a><span class='var' id='note68' title='sīlapāramīniddeso (bj)'>Sīlapāraminiddeso</span> niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp35' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Upekkhāpāramī 1</li>
</ul>
<h1>Mahālomahaṃsacariya</h1>
</header>
<blockquote class='gatha'>
<p><a class='sc' id='1'></a><a class='ms' id='p_21Cp_401'></a><a class='msdiv' id='msdiv119'></a>“Susāne seyyaṃ kappemi,<br>
Chavaṭṭhikaṃ upanidhāyahaṃ;<br>
<span class='var' id='note100' title='gomaṇḍalā (bj, pts2) | gāmamaṇḍalā (s2, s3)'>Gāmaṇḍalā</span> upāgantvā,<br>
Rūpaṃ dassentinappakaṃ.</p>
<p><a class='sc' id='2'></a><a class='ms' id='p_21Cp_402'></a><a class='msdiv' id='msdiv120'></a>Apare gandhamālañca,<br>
bhojanaṃ vividhaṃ bahuṃ;<br>
Upāyanānūpanenti,<br>
haṭṭhā saṃviggamānasā.</p>
<p><a class='sc' id='3'></a><a class='ms' id='p_21Cp_403'></a><a class='msdiv' id='msdiv121'></a>Ye me dukkhaṃ upaharanti,<br>
ye ca denti sukhaṃ mama;<br>
Sabbesaṃ samako homi,<br>
dayā kopo na vijjati.</p>
<p><a class='sc' id='4'></a><a class='pts2ed' id='pts2ed36'></a><a class='ms' id='p_21Cp_404'></a><a class='msdiv' id='msdiv122'></a>Sukhadukkhe tulābhūto,<br>
Yasesu ayasesu ca;<br>
Sabbattha samako homi,<br>
Esā me upekkhāpāramī”ti. (356)</p>
</blockquote>
<p class='endsutta'><a class='sc' id='5'></a><a class='ms' id='p_21Cp_405'></a>Mahālomahaṃsacariyaṃ pannarasamaṃ.</p>
<p class='endsection'><a class='sc' id='6'></a><a class='ms' id='p_21Cp_406'></a>Yudhañjayavaggo tatiyo.</p>
<p class='uddana-intro'><a class='sc' id='7'></a><a class='ms' id='p_21Cp_407'></a>Tassuddānaṃ</p>
<blockquote class='uddanagatha'>
<p><a class='sc' id='8'></a><a class='ms' id='p_21Cp_408'></a>Yudhañjayo somanasso,<br>
ayogharabhisena ca;<br>
Soṇanando mūgapakkho,<br>
kapirājā saccasavhayo.</p>
<p><a class='sc' id='9'></a><a class='ms' id='p_21Cp_409'></a>Vaṭṭako maccharājā ca,<br>
kaṇhadīpāyano isi;<br>
Sutasomo puna <span class='var' id='note101' title='āsi (si, s2, s3)'>āsiṃ</span>,<br>
sāmo ca ekarājahu;<br>
Upekkhāpāramī āsi,<br>
iti <span class='var' id='note102' title='vuttaṃ (si, s2, s3, pts1)'>vutthaṃ</span> mahesinā.</p>
<p><a class='sc' id='10'></a><a class='ms' id='p_21Cp_410'></a>Evaṃ bahubbidhaṃ dukkhaṃ,<br>
<span class='var' id='note103' title='sampatti ca bahuvidhā (bj) | sampattiñca bahūvidhaṃ (s2, s3) | sampattī ca bahū vidhā (pts1-2) | sampattiṃ ca bahuvidhaṃ (mr)'>sampattī ca bahubbidhā</span>;<br>
Bhavābhave anubhavitvā,<br>
patto sambodhimuttamaṃ.</p>
<p><a class='sc' id='11'></a><a class='ms' id='p_21Cp_411'></a>Datvā dātabbakaṃ dānaṃ,<br>
sīlaṃ pūretvā asesato;<br>
Nekkhamme pāramiṃ gantvā,<br>
patto sambodhimuttamaṃ.</p>
<p><a class='sc' id='12'></a><a class='ms' id='p_21Cp_412'></a>Paṇḍite paripucchitvā,<br>
vīriyaṃ katvāna muttamaṃ;<br>
Khantiyā pāramiṃ gantvā,<br>
patto sambodhimuttamaṃ.</p>
<p><a class='sc' id='13'></a><a class='pts1ed' id='pts1ed103'></a><a class='ms' id='p_21Cp_413'></a>Katvā daḷhamadhiṭṭhānaṃ,<br>
saccavācānurakkhiya;<br>
Mettāya pāramiṃ gantvā,<br>
patto sambodhimuttamaṃ.</p>
<p><a class='sc' id='14'></a><a class='ms' id='p_21Cp_414'></a>Lābhālābhe yasāyase,<br>
sammānanāvamānane;<br>
Sabbattha samako hutvā,<br>
patto sambodhimuttamaṃ.</p>
<p><a class='sc' id='15'></a><a class='ms' id='p_21Cp_415'></a>Kosajjaṃ bhayato disvā,<br>
vīriyārambhañca khemato;<br>
Āraddhavīriyā hotha,<br>
esā buddhānusāsanī.</p>
<p><a class='sc' id='16'></a><a class='ms' id='p_21Cp_416'></a>Vivādaṃ bhayato disvā,<br>
avivādañca khemato;<br>
Samaggā sakhilā hotha,<br>
esā buddhānusāsanī.</p>
<p><a class='sc' id='17'></a><a class='ms' id='p_21Cp_417'></a>Pamādaṃ bhayato disvā,<br>
appamādañca khemato;<br>
Bhāvethaṭṭhaṅgikaṃ maggaṃ,<br>
esā buddhānusāsanī.</p>
</blockquote>
<p><a class='sc' id='18'></a><a class='pts2ed' id='pts2ed37'></a><a class='ms' id='p_21Cp_418'></a>Itthaṃ sudaṃ bhagavā attano pubbacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti.</p>
<p class='endbook'><a class='sc' id='19'></a><a class='ms' id='p_21Cp_419'></a>Cariyāpiṭakaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

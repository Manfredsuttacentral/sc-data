<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp21' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Nekkhammapāramī 1</li>
</ul>
<h1>Yudhañjayacariya</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed92'></a><a class='pts2ed' id='pts2ed24'></a><a class='ms' id='p_21Cp_269'></a><a class='msdiv' id='msdiv1'></a>“Yadāhaṃ amitayaso,<br>
Rājaputto yudhañjayo;<br>
Ussāvabinduṃ sūriyātape,<br>
Patitaṃ disvāna saṃvijiṃ.</p>
<p><a class='sc' id='2'></a><a class='ms' id='p_21Cp_270'></a><a class='msdiv' id='msdiv2'></a>Taññevādhipatiṃ katvā,<br>
saṃvegamanubrūhayiṃ;<br>
Mātāpitū ca vanditvā,<br>
pabbajjamanuyācahaṃ.</p>
<p><a class='sc' id='3'></a><a class='ms' id='p_21Cp_271'></a><a class='msdiv' id='msdiv3'></a>Yācanti maṃ pañjalikā,<br>
sanegamā saraṭṭhakā;<br>
‘Ajjeva putta paṭipajja,<br>
iddhaṃ phītaṃ mahāmahiṃ’.</p>
<p><a class='sc' id='4'></a><a class='ms' id='p_21Cp_272'></a><a class='msdiv' id='msdiv4'></a>Sarājake sahorodhe,<br>
sanegame saraṭṭhake;<br>
Karuṇaṃ paridevante,<br>
anapekkhova pariccajiṃ.</p>
<p><a class='sc' id='5'></a><a class='ms' id='p_21Cp_273'></a><a class='msdiv' id='msdiv5'></a>Kevalaṃ pathaviṃ rajjaṃ,<br>
ñātiparijanaṃ yasaṃ;<br>
Cajamāno na cintesiṃ,<br>
bodhiyāyeva kāraṇā.</p>
<p><a class='sc' id='6'></a><a class='ms' id='p_21Cp_274'></a><a class='msdiv' id='msdiv6'></a>Mātāpitā na me dessā,<br>
napi me dessaṃ mahāyasaṃ;<br>
Sabbaññutaṃ piyaṃ mayhaṃ,<br>
tasmā rajjaṃ pariccajin”ti.</p>
</blockquote>
<p class='endsutta'><a class='sc' id='7'></a><a class='ms' id='p_21Cp_275'></a>Yudhañjayacariyaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp11' lang='pli'>
<header>
<ul>
<li class='division'>Cariyāpiṭaka</li>
<li>Hatthināgavagga</li>
<li>Sīlapāramī 1</li>
</ul>
<h1>Mātuposakacariya</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed84'></a><a class='pts2ed' id='pts2ed14'></a><a class='ms' id='p_21Cp_162'></a><a class='msdiv' id='msdiv1'></a>“Yadā ahosiṃ pavane,<br>
kuñjaro mātuposako;<br>
Na tadā atthi mahiyā,<br>
guṇena mama sādiso.</p>
<p><a class='sc' id='2'></a><a class='ms' id='p_21Cp_163'></a><a class='msdiv' id='msdiv2'></a>Pavane disvā vanacaro,<br>
rañño maṃ paṭivedayi;<br>
‘Tavānucchavo mahārāja,<br>
gajo vasati kānane.</p>
<p><a class='sc' id='3'></a><a class='ms' id='p_21Cp_164'></a><a class='msdiv' id='msdiv3'></a>Na tassa parikkhāyattho,<br>
napi āḷakakāsuyā;<br>
<span class='var' id='note37' title='samaṃ gahite (bj) | samāgahite (s2, s3, pts1-2)'>Saha gahite</span> soṇḍāya,<br>
sayameva idhehi’ti.</p>
<p><a class='sc' id='4'></a><a class='ms' id='p_21Cp_165'></a><a class='msdiv' id='msdiv4'></a>Tassa taṃ vacanaṃ sutvā,<br>
rājāpi tuṭṭhamānaso;<br>
Pesesi hatthidamakaṃ,<br>
chekācariyaṃ susikkhitaṃ.</p>
<p><a class='sc' id='5'></a><a class='ms' id='p_21Cp_166'></a><a class='msdiv' id='msdiv5'></a>Gantvā so hatthidamako,<br>
addasa padumassare;<br>
<span class='var' id='note38' title='bhisamūlaṃ (bj, pts1, mr)'>Bhisamuḷālaṃ</span> uddharantaṃ,<br>
yāpanatthāya mātuyā.</p>
<p><a class='sc' id='6'></a><a class='ms' id='p_21Cp_167'></a><a class='msdiv' id='msdiv6'></a>Viññāya me sīlaguṇaṃ,<br>
lakkhaṇaṃ upadhārayi;<br>
‘Ehi puttā’ti vatvāna,<br>
mama soṇḍāya aggahi.</p>
<p><a class='sc' id='7'></a><a class='ms' id='p_21Cp_168'></a><a class='msdiv' id='msdiv7'></a>Yaṃ me tadā pākatikaṃ,<br>
sarīrānugataṃ balaṃ;<br>
Ajja nāgasahassānaṃ,<br>
balena samasādisaṃ.</p>
<p><a class='sc' id='8'></a><a class='ms' id='p_21Cp_169'></a><a class='msdiv' id='msdiv8'></a>Yadihaṃ tesaṃ pakuppeyyaṃ,<br>
upetānaṃ gahaṇāya maṃ;<br>
Paṭibalo bhave tesaṃ,<br>
yāva rajjampi mānusaṃ.</p>
<p><a class='sc' id='9'></a><a class='ms' id='p_21Cp_170'></a><a class='msdiv' id='msdiv9'></a>Api cāhaṃ sīlarakkhāya,<br>
Sīlapāramipūriyā;<br>
Na karomi citte aññathattaṃ,<br>
Pakkhipantaṃ mamāḷake.</p>
<p><a class='sc' id='10'></a><a class='ms' id='p_21Cp_171'></a><a class='msdiv' id='msdiv10'></a>Yadi te maṃ tattha koṭṭeyyuṃ,<br>
pharasūhi tomarehi ca;<br>
Neva tesaṃ pakuppeyyaṃ,<br>
sīlakhaṇḍabhayā mamā”ti.</p>
</blockquote>
<p class='endsutta'><a class='sc' id='11'></a><a class='ms' id='p_21Cp_172'></a><span class='var' id='note39' title='sīlanāgacariyaṃ (s2, s3)'>Mātuposakacariyaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

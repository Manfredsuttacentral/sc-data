<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap9' lang='pli'>
<header>
<ul>
<li class='division'>Therīapadāna</li>
<li>Sumedhāvagga</li>
</ul>
<h1>9. Pañcadīpikātherīapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap2_109'></a><a class='msdiv' id='msdiv91'></a>“Nagare haṃsavatiyā,<br>
<span class='var' id='note46' title='cārinī (s2, s3)'>cārikī</span> āsahaṃ tadā;<br>
Ārāmena ca ārāmaṃ,<br>
carāmi kusalatthikā.</p>
<p><a class='sc' id='2'></a><a class='ms' id='p_20Ap2_110'></a><a class='msdiv' id='msdiv92'></a>Kāḷapakkhamhi divase,<br>
addasaṃ bodhimuttamaṃ;<br>
Tattha cittaṃ pasādetvā,<br>
bodhimūle nisīdahaṃ.</p>
<p><a class='sc' id='3'></a><a class='ms' id='p_20Ap2_111'></a><a class='msdiv' id='msdiv93'></a>Garucittaṃ upaṭṭhetvā,<br>
sire katvāna añjaliṃ;<br>
Somanassaṃ pavedetvā,<br>
evaṃ cintesi tāvade.</p>
<p><a class='sc' id='4'></a><a class='ms' id='p_20Ap2_112'></a><a class='msdiv' id='msdiv94'></a>‘Yadi buddho amitaguṇo,<br>
asamappaṭipuggalo;<br>
Dassetu pāṭihīraṃ me,<br>
bodhi obhāsatu ayaṃ’.</p>
<p><a class='sc' id='5'></a><a class='ms' id='p_20Ap2_113'></a><a class='msdiv' id='msdiv95'></a>Saha āvajjite mayhaṃ,<br>
bodhi pajjali tāvade;<br>
Sabbasoṇṇamayā āsi,<br>
disā sabbā virocati.</p>
<p><a class='sc' id='6'></a><a class='ms' id='p_20Ap2_114'></a><a class='msdiv' id='msdiv96'></a><span class='var' id='note47' title='sattarattidivaṃ (mr)'>Sattarattindivaṃ</span> tattha,<br>
bodhimūle nisīdahaṃ;<br>
Sattame divase patte,<br>
dīpapūjaṃ akāsahaṃ.</p>
<p><a class='sc' id='7'></a><a class='ms' id='p_20Ap2_115'></a><a class='msdiv' id='msdiv97'></a>Āsanaṃ parivāretvā,<br>
pañca dīpāni pajjaluṃ;<br>
Yāva udeti sūriyo,<br>
dīpā me pajjaluṃ tadā.</p>
<p><a class='sc' id='8'></a><a class='ms' id='p_20Ap2_116'></a><a class='msdiv' id='msdiv98'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='9'></a><a class='ms' id='p_20Ap2_117'></a><a class='msdiv' id='msdiv99'></a>Tattha me sukataṃ byamhaṃ,<br>
pañcadīpāti vuccati;<br>
<span class='var' id='note48' title='satayojanamubbedhaṃ (si, s2, s3) | satayojanamubbiddhaṃ (pts1)'>Saṭṭhiyojanamubbedhaṃ</span>,<br>
<span class='var' id='note49' title='saṭṭhi ... (s2, s3, pts1)'>tiṃsayojanavitthataṃ</span>.</p>
<p><a class='sc' id='10'></a><a class='ms' id='p_20Ap2_118'></a><a class='msdiv' id='msdiv100'></a>Asaṅkhiyāni dīpāni,<br>
parivāre jalanti me;<br>
Yāvatā devabhavanaṃ,<br>
dīpālokena jotati.</p>
<p><a class='sc' id='11'></a><a class='pts' id='pts2.520'></a><a class='ms' id='p_20Ap2_119'></a><a class='msdiv' id='msdiv101'></a><span class='var' id='note50' title='puratthābhimukhā santi (s2, s3) | puratthābhimukhā ṭhitā (pts1)'>Parammukhā nisīditvā</span>,<br>
yadi icchāmi passituṃ;<br>
Uddhaṃ adho ca tiriyaṃ,<br>
sabbaṃ passāmi cakkhunā.</p>
<p><a class='sc' id='12'></a><a class='ms' id='p_20Ap2_120'></a><a class='msdiv' id='msdiv102'></a>Yāvatā abhikaṅkhāmi,<br>
daṭṭhuṃ <span class='var' id='note51' title='sukatadukkaṭaṃ (s2, s3) | sukatadukkate (pts1)'>sugataduggate</span>;<br>
Tattha āvaraṇaṃ natthi,<br>
rukkhesu pabbatesu vā.</p>
<p><a class='sc' id='13'></a><a class='ms' id='p_20Ap2_121'></a><a class='msdiv' id='msdiv103'></a>Asīti devarājūnaṃ,<br>
mahesittamakārayiṃ;<br>
Satānaṃ cakkavattīnaṃ,<br>
mahesittamakārayiṃ.</p>
<p><a class='sc' id='14'></a><a class='ms' id='p_20Ap2_122'></a><a class='msdiv' id='msdiv104'></a>Yaṃ yaṃ yonupapajjāmi,<br>
devattaṃ atha mānusaṃ;<br>
Dīpasatasahassāni,<br>
parivāre jalanti me.</p>
<p><a class='sc' id='15'></a><a class='ms' id='p_20Ap2_123'></a><a class='msdiv' id='msdiv105'></a>Devalokā cavitvāna,<br>
uppajjiṃ mātukucchiyaṃ;<br>
<span class='var' id='note52' title='mātukucchigataṃ santiṃ (bj) | mātu kucchigataṃ santaṃ (s2, s3)'>Mātukucchigatā santī</span>,<br>
akkhi me na nimīlati.</p>
<p><a class='sc' id='16'></a><a class='ms' id='p_20Ap2_124'></a><a class='msdiv' id='msdiv106'></a>Dīpasatasahassāni,<br>
puññakammasamaṅgitā;<br>
Jalanti <span class='var' id='note53' title='sūtighare pajjalanti (bj, pts1) | sūtighareva jalanti (s2, s3)'>sūtikāgehe</span>,<br>
pañcadīpānidaṃ phalaṃ.</p>
<p><a class='sc' id='17'></a><a class='ms' id='p_20Ap2_125'></a><a class='msdiv' id='msdiv107'></a>Pacchime bhave sampatte,<br>
mānasaṃ vinivattayiṃ;<br>
Ajarāmataṃ sītibhāvaṃ,<br>
nibbānaṃ phassayiṃ ahaṃ.</p>
<p><a class='sc' id='18'></a><a class='ms' id='p_20Ap2_126'></a><a class='msdiv' id='msdiv108'></a>Jātiyā sattavassāhaṃ,<br>
arahattamapāpuṇiṃ;<br>
Upasampādayī buddho,<br>
guṇamaññāya gotamo.</p>
<p><a class='sc' id='19'></a><a class='ms' id='p_20Ap2_127'></a><a class='msdiv' id='msdiv109'></a>Maṇḍape rukkhamūle vā,<br>
pāsādesu guhāsu vā;<br>
Suññāgāre <span class='var' id='note54' title='ca jhāyanyantyā (bj) | ca jhāyante (si) | pajjhāyantā (s2, s3) | ca jhāyantā (pts1)'>vasantiyā</span>,<br>
pañcadīpā jalanti me.</p>
<p><a class='sc' id='20'></a><a class='ms' id='p_20Ap2_128'></a><a class='msdiv' id='msdiv110'></a>Dibbacakkhuvisuddhaṃ me,<br>
samādhikusalā ahaṃ;<br>
Abhiññāpāramippattā,<br>
pañcadīpānidaṃ phalaṃ.</p>
<p><a class='sc' id='21'></a><a class='ms' id='p_20Ap2_129'></a><a class='msdiv' id='msdiv111'></a>Sabbavositavosānā,<br>
katakiccā anāsavā;<br>
Pañcadīpā mahāvīra,<br>
pāde <span class='var' id='note55' title='vandati (bj, mr)'>vandāmi</span> cakkhuma.</p>
<p><a class='sc' id='22'></a><a class='ms' id='p_20Ap2_130'></a><a class='msdiv' id='msdiv112'></a>Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
pañcadīpānidaṃ phalaṃ.</p>
<p><a class='sc' id='23'></a><a class='ms' id='p_20Ap2_131'></a><a class='msdiv' id='msdiv113'></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='sc' id='24'></a><a class='pts' id='pts2.521'></a><a class='ms' id='p_20Ap2_132'></a><a class='msdiv' id='msdiv114'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='25'></a><a class='ms' id='p_20Ap2_133'></a><a class='msdiv' id='msdiv115'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='26'></a><a class='ms' id='p_20Ap2_134'></a>Itthaṃ sudaṃ pañcadīpikā bhikkhunī imā gāthāyo abhāsitthāti.</p>
<p class='endsutta'><a class='sc' id='27'></a><a class='ms' id='p_20Ap2_135'></a>Pañcadīpikātheriyāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

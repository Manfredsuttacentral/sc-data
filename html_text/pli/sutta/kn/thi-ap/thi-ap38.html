<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap38' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note383' title='puṇṇāpadānaṃ (bj)'>8 Puṇṇikātherīapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap2_1402'></a><a class='msdiv' id='msdiv184'></a> “Vipassino bhagavato,<br>
sikhino vessabhussa ca;<br>
Kakusandhassa munino,<br>
koṇāgamanatādino.</p>
<p><a class='sc' id='2'></a><a class='ms' id='p_20Ap2_1403'></a><a class='msdiv' id='msdiv185'></a>Kassapassa ca buddhassa,<br>
pabbajitvāna sāsane;<br>
Bhikkhunī sīlasampannā,<br>
nipakā saṃvutindriyā.</p>
<p><a class='sc' id='3'></a><a class='ms' id='p_20Ap2_1404'></a><a class='msdiv' id='msdiv186'></a>Bahussutā dhammadharā,<br>
dhammatthapaṭipucchikā;<br>
Uggahetā ca dhammānaṃ,<br>
sotā payirupāsitā.</p>
<p><a class='sc' id='4'></a><a class='ms' id='p_20Ap2_1405'></a><a class='msdiv' id='msdiv187'></a>Desentī janamajjhehaṃ,<br>
ahosiṃ jinasāsane;<br>
Bāhusaccena tenāhaṃ,<br>
pesalā atimaññisaṃ.</p>
<p><a class='sc' id='5'></a><a class='ms' id='p_20Ap2_1406'></a><a class='msdiv' id='msdiv188'></a>Pacchime ca bhave dāni,<br>
sāvatthiyaṃ puruttame;<br>
Anāthapiṇḍino gehe,<br>
jātāhaṃ kumbhadāsiyā.</p>
<p><a class='sc' id='6'></a><a class='ms' id='p_20Ap2_1407'></a><a class='msdiv' id='msdiv189'></a>Gatā udakahāriyaṃ,<br>
sotthiyaṃ dijamaddasaṃ;<br>
Sītaṭṭaṃ toyamajjhamhi,<br>
taṃ disvā idamabraviṃ.</p>
<p><a class='sc' id='7'></a><a class='pts' id='pts2.612'></a><a class='ms' id='p_20Ap2_1408'></a><a class='msdiv' id='msdiv190'></a>‘Udahārī ahaṃ sīte,<br>
sadā udakamotariṃ;<br>
Ayyānaṃ daṇḍabhayabhītā,<br>
<span class='var' id='note385' title='vācārosabhayaṭṭitā (s2, s3)'>vācādosabhayaṭṭitā</span>.</p>
<p><a class='sc' id='8'></a><a class='ms' id='p_20Ap2_1409'></a><a class='msdiv' id='msdiv191'></a>Kassa brāhmaṇa tvaṃ bhīto,<br>
sadā udakamotari;<br>
Vedhamānehi gattehi,<br>
sītaṃ vedayase bhusaṃ’.</p>
<p><a class='sc' id='9'></a><a class='ms' id='p_20Ap2_1410'></a><a class='msdiv' id='msdiv192'></a>‘Jānantī vata maṃ bhoti,<br>
puṇṇike paripucchasi;<br>
Karontaṃ kusalaṃ kammaṃ,<br>
<span class='var' id='note386' title='nudantaṃ (s2, s3) | niddhantaṃ (pts1)'>rundhantaṃ</span> <span class='var' id='note387' title='kammapāpakaṃ (s2, s3)'>katapāpakaṃ</span>.</p>
<p><a class='sc' id='10'></a><a class='ms' id='p_20Ap2_1411'></a><a class='msdiv' id='msdiv193'></a>Yo ce <span class='var' id='note388' title='yo vuḍḍho daharo vāpi (bj) | yo vuḍḍho daharo cāpi (s2, s3) | yo ca vuddho daharo vā (pts1)'>vuḍḍho daharo vā</span>,<br>
pāpakammaṃ pakubbati;<br>
<span class='var' id='note389' title='dakābhisocanā ()'>Dakābhisiñcanā</span> <span class='var' id='note390' title='bhoti (bj, mr)'>sopi</span>,<br>
pāpakammā pamuccati’.</p>
<p><a class='sc' id='11'></a><a class='ms' id='p_20Ap2_1412'></a><a class='msdiv' id='msdiv194'></a>Uttarantassa akkhāsiṃ,<br>
dhammatthasaṃhitaṃ padaṃ;<br>
Tañca <span class='var' id='note391' title='ñatvā (bj)'>sutvā</span> <span class='var' id='note392' title='susaṃviggo (s2, s3) | sasaṃviggo (pts1)'>sa saṃviggo</span>,<br>
pabbajitvārahā ahu.</p>
<p><a class='sc' id='12'></a><a class='ms' id='p_20Ap2_1413'></a><a class='msdiv' id='msdiv195'></a>Pūrentī ūnakasataṃ,<br>
jātā dāsikule yato;<br>
Tato puṇṇāti nāmaṃ me,<br>
bhujissaṃ maṃ akaṃsu te.</p>
<p><a class='sc' id='13'></a><a class='ms' id='p_20Ap2_1414'></a><a class='msdiv' id='msdiv196'></a>Seṭṭhiṃ <span class='var' id='note393' title='tato anumodetvā (bj) | tatonumodetvā (s2, s3) | tato ’numānetvā (pts1)'>tatonujānetvā</span>,<br>
pabbajiṃ anagāriyaṃ;<br>
Na cireneva kālena,<br>
arahattamapāpuṇiṃ.</p>
<p><a class='sc' id='14'></a><a class='ms' id='p_20Ap2_1415'></a><a class='msdiv' id='msdiv197'></a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='sc' id='15'></a><a class='ms' id='p_20Ap2_1416'></a><a class='msdiv' id='msdiv198'></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='16'></a><a class='ms' id='p_20Ap2_1417'></a><a class='msdiv' id='msdiv199'></a>Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.</p>
<p><a class='sc' id='17'></a><a class='ms' id='p_20Ap2_1418'></a><a class='msdiv' id='msdiv200'></a>Bhāvanāya mahāpaññā,<br>
suteneva sutāvinī;<br>
Mānena nīcakulajā,<br>
na hi kammaṃ <span class='var' id='note394' title='panassati (s2, s3, pts1)'>vinassati</span>.</p>
<p><a class='sc' id='18'></a><a class='ms' id='p_20Ap2_1419'></a><a class='msdiv' id='msdiv201'></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='sc' id='19'></a><a class='ms' id='p_20Ap2_1420'></a><a class='msdiv' id='msdiv202'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='20'></a><a class='ms' id='p_20Ap2_1421'></a><a class='msdiv' id='msdiv203'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='21'></a><a class='ms' id='p_20Ap2_1422'></a>Itthaṃ sudaṃ <span class='var' id='note395' title='puṇṇā (bj)'>puṇṇikā</span> bhikkhunī imā gāthāyo abhāsitthāti.</p>
<p class='endsutta'><a class='sc' id='22'></a><a class='ms' id='p_20Ap2_1423'></a>Puṇṇikātheriyāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

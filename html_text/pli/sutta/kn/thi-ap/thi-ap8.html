<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap8' lang='pli'>
<header>
<ul>
<li class='division'>Therīapadāna</li>
<li>Sumedhāvagga</li>
</ul>
<h1>8. Sattuppalamālikātherīapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap2_87'></a><a class='msdiv' id='msdiv71'></a>“Nagare aruṇavatiyā,<br>
<span class='var' id='note41' title='aruṇā nāma (bj) | aruṇavā nāma (pts1)'>aruṇo nāma</span> khattiyo;<br>
Tassa rañño ahuṃ bhariyā,<br>
<span class='var' id='note42' title='cārikaṃ cārayāmahaṃ (bj) | nagulaṃ pādayāmahaṃ (s2, s3) | na mālaṃ pādayāmahaṃ (pts1)'>vāritaṃ vārayāmahaṃ</span>.</p>
<p><a class='sc' id='2'></a><a class='ms' id='p_20Ap2_88'></a><a class='msdiv' id='msdiv72'></a>Satta mālā gahetvāna,<br>
uppalā devagandhikā;<br>
Nisajja pāsādavare,<br>
evaṃ cintesi tāvade.</p>
<p><a class='sc' id='3'></a><a class='ms' id='p_20Ap2_89'></a><a class='msdiv' id='msdiv73'></a>‘Kiṃ me imāhi mālāhi,<br>
sirasāropitāhi me;<br>
Varaṃ me buddhaseṭṭhassa,<br>
ñāṇamhi abhiropitaṃ’.</p>
<p><a class='sc' id='4'></a><a class='pts' id='pts2.518'></a><a class='ms' id='p_20Ap2_90'></a><a class='msdiv' id='msdiv74'></a>Sambuddhaṃ paṭimānentī,<br>
dvārāsanne nisīdahaṃ;<br>
‘Yadā ehiti sambuddho,<br>
pūjayissaṃ mahāmuniṃ’.</p>
<p><a class='sc' id='5'></a><a class='ms' id='p_20Ap2_91'></a><a class='msdiv' id='msdiv75'></a>Kakudho vilasantova,<br>
migarājāva kesarī;<br>
Bhikkhusaṃghena sahito,<br>
āgacchi vīthiyā jino.</p>
<p><a class='sc' id='6'></a><a class='ms' id='p_20Ap2_92'></a><a class='msdiv' id='msdiv76'></a>Buddhassa raṃsiṃ disvāna,<br>
haṭṭhā saṃviggamānasā;<br>
Dvāraṃ <span class='var' id='note43' title='apāpuṇitvāna (s2, s3)'>avāpuritvāna</span>,<br>
buddhaseṭṭhamapūjayiṃ.</p>
<p><a class='sc' id='7'></a><a class='ms' id='p_20Ap2_93'></a><a class='msdiv' id='msdiv77'></a>Satta uppalapupphāni,<br>
<span class='var' id='note44' title='suvitthiṇṇāni (s2, s3) | pavitthiṇṇāni (pts1)'>parikiṇṇāni</span> ambare;<br>
Chadiṃ karonto buddhassa,<br>
matthake dhārayanti te.</p>
<p><a class='sc' id='8'></a><a class='ms' id='p_20Ap2_94'></a><a class='msdiv' id='msdiv78'></a>Udaggacittā sumanā,<br>
vedajātā katañjalī;<br>
Tattha cittaṃ pasādetvā,<br>
tāvatiṃsamagacchahaṃ.</p>
<p><a class='sc' id='9'></a><a class='ms' id='p_20Ap2_95'></a><a class='msdiv' id='msdiv79'></a>Mahānelassa chādanaṃ,<br>
dhārenti mama muddhani;<br>
Dibbagandhaṃ pavāyāmi,<br>
sattuppalassidaṃ phalaṃ.</p>
<p><a class='sc' id='10'></a><a class='ms' id='p_20Ap2_96'></a><a class='msdiv' id='msdiv80'></a>Kadāci nīyamānāya,<br>
ñātisaṅghena me tadā;<br>
Yāvatā parisā mayhaṃ,<br>
mahānelaṃ dharīyati.</p>
<p><a class='sc' id='11'></a><a class='ms' id='p_20Ap2_97'></a><a class='msdiv' id='msdiv81'></a>Sattatidevarājūnaṃ,<br>
mahesittamakārayiṃ;<br>
Sabbattha issarā hutvā,<br>
saṃsarāmi bhavābhave.</p>
<p><a class='sc' id='12'></a><a class='ms' id='p_20Ap2_98'></a><a class='msdiv' id='msdiv82'></a>Tesaṭṭhi cakkavattīnaṃ,<br>
mahesittamakārayiṃ;<br>
Sabbe mamanuvattanti,<br>
ādeyyavacanā ahuṃ.</p>
<p><a class='sc' id='13'></a><a class='ms' id='p_20Ap2_99'></a><a class='msdiv' id='msdiv83'></a>Uppalasseva me vaṇṇo,<br>
gandho ceva pavāyati;<br>
<span class='var' id='note45' title='duggatiṃ nābhijānāmi (s2, s3, pts1)'>Dubbaṇṇiyaṃ na jānāmi</span>,<br>
buddhapūjāyidaṃ phalaṃ.</p>
<p><a class='sc' id='14'></a><a class='ms' id='p_20Ap2_100'></a><a class='msdiv' id='msdiv84'></a>Iddhipādesu kusalā,<br>
bojjhaṅgabhāvanāratā;<br>
Abhiññāpāramippattā,<br>
buddhapūjāyidaṃ phalaṃ.</p>
<p><a class='sc' id='15'></a><a class='ms' id='p_20Ap2_101'></a><a class='msdiv' id='msdiv85'></a>Satipaṭṭhānakusalā,<br>
samādhijhānagocarā;<br>
Sammappadhānamanuyuttā,<br>
buddhapūjāyidaṃ phalaṃ.</p>
<p><a class='sc' id='16'></a><a class='ms' id='p_20Ap2_102'></a><a class='msdiv' id='msdiv86'></a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='17'></a><a class='pts' id='pts2.519'></a><a class='ms' id='p_20Ap2_103'></a><a class='msdiv' id='msdiv87'></a>Ekatiṃse ito kappe,<br>
yaṃ pupphamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='18'></a><a class='ms' id='p_20Ap2_104'></a><a class='msdiv' id='msdiv88'></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='sc' id='19'></a><a class='ms' id='p_20Ap2_105'></a><a class='msdiv' id='msdiv89'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='20'></a><a class='ms' id='p_20Ap2_106'></a><a class='msdiv' id='msdiv90'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='21'></a><a class='ms' id='p_20Ap2_107'></a>Itthaṃ sudaṃ sattuppalamālikā bhikkhunī imā gāthāyo abhāsitthāti.</p>
<p class='endsutta'><a class='sc' id='22'></a><a class='ms' id='p_20Ap2_108'></a>Sattuppalamālikātheriyāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap7' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1><span class='var' id='note129' title='puṇṇattherāpadānaṃ (bj) | puṇṇamantānīputtattherāpadānaṃ (s2, s3) | puṇṇamantāniputtattherāpadānaṃ (pts1)'>7 Puṇṇamantāṇiputtattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_449'></a><a class='msdiv' id='msdiv434'></a>“Ajjhāyako mantadharo,<br>
tiṇṇaṃ vedāna pāragū;<br>
Purakkhatomhi sissehi,<br>
upagacchiṃ naruttamaṃ.</p>
<p><a class='sc' id='2'></a><a class='ms' id='p_20Ap1_450'></a><a class='msdiv' id='msdiv435'></a>Padumuttaro lokavidū,<br>
āhutīnaṃ paṭiggaho;<br>
Mama kammaṃ pakittesi,<br>
saṃkhittena mahāmuni.</p>
<p><a class='sc' id='3'></a><a class='ms' id='p_20Ap1_451'></a><a class='msdiv' id='msdiv436'></a>Tāhaṃ dhammaṃ suṇitvāna,<br>
Abhivādetvāna satthuno;<br>
Añjaliṃ paggahetvāna,<br>
<span class='var' id='note130' title='pakkāmiṃ (bj, s2, s3, pts1)'>Pakkamiṃ</span> dakkhiṇāmukho.</p>
<p><a class='sc' id='4'></a><a class='ms' id='p_20Ap1_452'></a><a class='msdiv' id='msdiv437'></a>Saṃkhittena suṇitvāna,<br>
vitthārena <span class='var' id='note131' title='adesayiṃ (bj, s2, s3, pts1)'>abhāsayiṃ</span>;<br>
Sabbe sissā attamanā,<br>
sutvāna mama bhāsato;<br>
Sakaṃ diṭṭhiṃ vinodetvā,<br>
buddhe cittaṃ pasādayuṃ.</p>
<p><a class='sc' id='5'></a><a class='pts' id='pts1.37'></a><a class='ms' id='p_20Ap1_453'></a><a class='msdiv' id='msdiv438'></a>Saṃkhittenapi desemi,<br>
<span class='var' id='note132' title='desesiṃ vitthārenapi bhāsayiṃ (mr)'>vitthārena tathevahaṃ</span>;<br>
Abhidhammanayaññūhaṃ,<br>
kathāvatthuvisuddhiyā;<br>
Sabbesaṃ viññāpetvāna,<br>
viharāmi anāsavo.</p>
<p><a class='sc' id='6'></a><a class='ms' id='p_20Ap1_454'></a><a class='msdiv' id='msdiv439'></a>Ito pañcasate kappe,<br>
caturo suppakāsakā;<br>
Sattaratanasampannā,<br>
catudīpamhi issarā.</p>
<p><a class='sc' id='7'></a><a class='ms' id='p_20Ap1_455'></a><a class='msdiv' id='msdiv440'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='8'></a><a class='ms' id='p_20Ap1_456'></a>Itthaṃ sudaṃ āyasmā puṇṇo mantāṇiputto thero imā gāthāyo abhāsitthāti.</p>
<p class='endsutta'><a class='sc' id='9'></a><a class='ms' id='p_20Ap1_457'></a>Puṇṇamantāṇiputtattherassāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

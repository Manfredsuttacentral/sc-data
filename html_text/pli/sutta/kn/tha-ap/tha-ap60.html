<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap60' lang='pli'>
<header>
<ul>
<li class='division'>Therāpadāna</li>
<li>Bījanivagga</li>
</ul>
<h1>8. Dhajadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1446'></a><a class='msdiv' id='msdiv57'></a>“Padumuttarabuddhassa,<br>
bodhiyā pādaputtame;<br>
Haṭṭho haṭṭhena cittena,<br>
dhajamāropayiṃ ahaṃ.</p>
<p><a class='sc' id='2'></a><a class='ms' id='p_20Ap1_1447'></a><a class='msdiv' id='msdiv58'></a>Patitapattāni gaṇhitvā,<br>
bahiddhā chaḍḍayiṃ ahaṃ;<br>
Antosuddhaṃ bahisuddhaṃ,<br>
adhimuttamanāsavaṃ.</p>
<p><a class='sc' id='3'></a><a class='pts' id='pts1.109'></a><a class='ms' id='p_20Ap1_1448'></a><a class='msdiv' id='msdiv59'></a>Sammukhā viya sambuddhaṃ,<br>
avandiṃ bodhimuttamaṃ;<br>
Padumuttaro lokavidū,<br>
āhutīnaṃ paṭiggaho.</p>
<p><a class='sc' id='4'></a><a class='ms' id='p_20Ap1_1449'></a><a class='msdiv' id='msdiv60'></a>Bhikkhusaṃghe ṭhito satthā,<br>
imā gāthā abhāsatha;<br>
‘Iminā dhajadānena,<br>
upaṭṭhānena cūbhayaṃ.</p>
<p><a class='sc' id='5'></a><a class='ms' id='p_20Ap1_1450'></a><a class='msdiv' id='msdiv61'></a>Kappānaṃ satasahassaṃ,<br>
duggatiṃ so na gacchati;<br>
Devesu devasobhagyaṃ,<br>
anubhossatinappakaṃ.</p>
<p><a class='sc' id='6'></a><a class='ms' id='p_20Ap1_1451'></a><a class='msdiv' id='msdiv62'></a>Anekasatakkhattuñca,<br>
rājā raṭṭhe bhavissati;<br>
Uggato nāma nāmena,<br>
cakkavattī bhavissati.</p>
<p><a class='sc' id='7'></a><a class='ms' id='p_20Ap1_1452'></a><a class='msdiv' id='msdiv63'></a>Sampattiṃ anubhotvāna,<br>
sukkamūlena codito;<br>
Gotamassa bhagavato,<br>
sāsanebhiramissati’.</p>
<p><a class='sc' id='8'></a><a class='ms' id='p_20Ap1_1453'></a><a class='msdiv' id='msdiv64'></a>Padhānapahitattomhi,<br>
upasanto nirūpadhi;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='sc' id='9'></a><a class='ms' id='p_20Ap1_1454'></a><a class='msdiv' id='msdiv65'></a>Ekapaññāsasahasse,<br>
kappe <span class='var' id='note405' title='... savhayā (s2, s3)'>uggatasavhayo</span>;<br>
Paññāsasatasahasse,<br>
<span class='var' id='note406' title='khattiyā khemasavhayā (s2, s3)'>khattiyo meghasavhayo</span>.</p>
<p><a class='sc' id='10'></a><a class='ms' id='p_20Ap1_1455'></a><a class='msdiv' id='msdiv66'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='11'></a><a class='ms' id='p_20Ap1_1456'></a>Itthaṃ sudaṃ āyasmā dhajadāyako thero imā gāthāyo abhāsitthāti.</p>
<p class='endsutta'><a class='sc' id='12'></a><a class='ms' id='p_20Ap1_1457'></a>Dhajadāyakattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

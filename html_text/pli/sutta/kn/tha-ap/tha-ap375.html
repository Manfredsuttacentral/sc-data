<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap375' lang='pli'>
<header>
<ul>
<li class='division'>Therāpadāna</li>
<li>Bodhivandanavagga</li>
</ul>
<h1><span class='var' id='note1003' title='tiuppalamāliyattherāpadānaṃ (bj)'>3 Tīṇuppalamāliyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts1.291'></a><a class='ms' id='p_20Ap1_4112'></a><a class='msdiv' id='msdiv13'></a> “Candabhāgānadītīre,<br>
ahosiṃ vānaro tadā;<br>
Addasaṃ virajaṃ buddhaṃ,<br>
nisinnaṃ pabbatantare.</p>
<p><a class='sc' id='2'></a><a class='ms' id='p_20Ap1_4113'></a><a class='msdiv' id='msdiv14'></a>Obhāsentaṃ disā sabbā,<br>
sālarājaṃva phullitaṃ;<br>
Lakkhaṇabyañjanūpetaṃ,<br>
disvānattamano ahaṃ.</p>
<p><a class='sc' id='3'></a><a class='ms' id='p_20Ap1_4114'></a><a class='msdiv' id='msdiv15'></a>Udaggacitto sumano,<br>
pītiyā haṭṭhamānaso;<br>
Tīṇi uppalapupphāni,<br>
matthake abhiropayiṃ.</p>
<p><a class='sc' id='4'></a><a class='ms' id='p_20Ap1_4115'></a><a class='msdiv' id='msdiv16'></a>Pūjayitvāna pupphāni,<br>
phussassāhaṃ mahesino;<br>
Sagāravo bhavitvāna,<br>
pakkāmiṃ uttarāmukho.</p>
<p><a class='sc' id='5'></a><a class='ms' id='p_20Ap1_4116'></a><a class='msdiv' id='msdiv17'></a>Gacchanto paṭikuṭiko,<br>
vippasannena cetasā;<br>
Selantare patitvāna,<br>
pāpuṇiṃ jīvitakkhayaṃ.</p>
<p><a class='sc' id='6'></a><a class='ms' id='p_20Ap1_4117'></a><a class='msdiv' id='msdiv18'></a>Tena kammena sukatena,<br>
cetanāpaṇidhīhi ca;<br>
Jahitvā purimaṃ jātiṃ,<br>
tāvatiṃsamagacchahaṃ.</p>
<p><a class='sc' id='7'></a><a class='ms' id='p_20Ap1_4118'></a><a class='msdiv' id='msdiv19'></a>Satānaṃ tīṇikkhattuñca,<br>
devarajjamakārayiṃ;<br>
Satānaṃ pañcakkhattuñca,<br>
cakkavattī ahosahaṃ.</p>
<p><a class='sc' id='8'></a><a class='ms' id='p_20Ap1_4119'></a><a class='msdiv' id='msdiv20'></a>Dvenavute ito kappe,<br>
yaṃ pupphamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='9'></a><a class='ms' id='p_20Ap1_4120'></a><a class='msdiv' id='msdiv21'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='10'></a><a class='ms' id='p_20Ap1_4121'></a>Itthaṃ sudaṃ āyasmā <span class='var' id='note1005' title='tiuppalamāliyo (bj)'>tīṇuppalamāliyo</span> thero imā gāthāyo abhāsitthāti.</p>
<p class='endsutta'><a class='sc' id='11'></a><a class='ms' id='p_20Ap1_4122'></a>Tīṇuppalamāliyattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

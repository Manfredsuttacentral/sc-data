<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap33' lang='pli'>
<header>
<ul>
<li class='division'>Therāpadāna</li>
<li>Kuṇḍadhānavagga</li>
</ul>
<h1>1. Kuṇḍadhānattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1073'></a><a class='msdiv' id='msdiv1'></a>“Sattāhaṃ paṭisallīnaṃ,<br>
sayambhuṃ aggapuggalaṃ;<br>
Pasannacitto sumano,<br>
buddhaseṭṭhaṃ upaṭṭhahiṃ.</p>
<p><a class='sc' id='2'></a><a class='ms' id='p_20Ap1_1074'></a><a class='msdiv' id='msdiv2'></a>Vuṭṭhitaṃ kālamaññāya,<br>
padumuttaraṃ mahāmuniṃ;<br>
Mahantiṃ kadalīkaṇṇiṃ,<br>
gahetvā upagacchahaṃ.</p>
<p><a class='sc' id='3'></a><a class='ms' id='p_20Ap1_1075'></a><a class='msdiv' id='msdiv3'></a><span class='var' id='note292' title='paṭiggahesi (s2, s3, mr)'>Paṭiggahetvā</span> bhagavā,<br>
<span class='var' id='note293' title='taṃ phalaṃ (bj, pts1)'>sabbaññū</span> lokanāyako;<br>
Mama cittaṃ pasādento,<br>
paribhuñji mahāmuni.</p>
<p><a class='sc' id='4'></a><a class='ms' id='p_20Ap1_1076'></a><a class='msdiv' id='msdiv4'></a>Paribhuñjitvā sambuddho,<br>
satthavāho anuttaro;<br>
Sakāsane nisīditvā,<br>
imā gāthā abhāsatha.</p>
<p><a class='sc' id='5'></a><a class='pts' id='pts1.82'></a><a class='ms' id='p_20Ap1_1077'></a><a class='msdiv' id='msdiv5'></a>‘Ye <span class='var' id='note294' title='ye vasanti sametāro (bj, pts1) | ye ca santi samītāro (s2, s3)'>ca santi samitāro</span>,<br>
yakkhā imamhi pabbate;<br>
Araññe <span class='var' id='note295' title='bhūtagaṇā sabbe (s2, s3)'>bhūtabhabyāni</span>,<br>
suṇantu vacanaṃ mama.</p>
<p><a class='sc' id='6'></a><a class='ms' id='p_20Ap1_1078'></a><a class='msdiv' id='msdiv6'></a>Yo so buddhaṃ upaṭṭhāsi,<br>
<span class='var' id='note296' title='migarājāva kesarī (bj, pts1)'>migarājaṃva kesariṃ</span>;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='7'></a><a class='ms' id='p_20Ap1_1079'></a><a class='msdiv' id='msdiv7'></a><span class='var' id='note297' title='soyamekādasakkhattuṃ (bj, pts1) | ekādasañca khattuṃ so (s2, s3)'>Ekādasañcakkhattuṃ so</span>,<br>
devarājā bhavissati;<br>
Catutiṃsatikkhattuñca,<br>
cakkavattī bhavissati.</p>
<p><a class='sc' id='8'></a><a class='ms' id='p_20Ap1_1080'></a><a class='msdiv' id='msdiv8'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='9'></a><a class='ms' id='p_20Ap1_1081'></a><a class='msdiv' id='msdiv9'></a>Akkositvāna samaṇe,<br>
sīlavante anāsave;<br>
Pāpakammavipākena,<br>
nāmadheyyaṃ <span class='var' id='note298' title='bhavissati (mr)'>labhissati</span>.</p>
<p><a class='sc' id='10'></a><a class='ms' id='p_20Ap1_1082'></a><a class='msdiv' id='msdiv10'></a>Tassa dhamme sudāyādo,<br>
oraso dhammanimmito;<br>
Kuṇḍadhānoti nāmena,<br>
sāvako so bhavissati’.</p>
<p><a class='sc' id='11'></a><a class='ms' id='p_20Ap1_1083'></a><a class='msdiv' id='msdiv11'></a>Pavivekamanuyutto,<br>
jhāyī jhānarato ahaṃ;<br>
Tosayitvāna satthāraṃ,<br>
viharāmi anāsavo.</p>
<p><a class='sc' id='12'></a><a class='ms' id='p_20Ap1_1084'></a><a class='msdiv' id='msdiv12'></a><span class='var' id='note299' title='sāvakaggehi (bj, pts1)'>Sāvakehi</span> parivuto,<br>
bhikkhusaṃghapurakkhato;<br>
Bhikkhusaṃghe nisīditvā,<br>
salākaṃ gāhayī jino.</p>
<p><a class='sc' id='13'></a><a class='ms' id='p_20Ap1_1085'></a><a class='msdiv' id='msdiv13'></a>Ekaṃsaṃ cīvaraṃ katvā,<br>
vanditvā lokanāyakaṃ;<br>
Vadataṃ varassa purato,<br>
paṭhamaṃ aggahesahaṃ.</p>
<p><a class='sc' id='14'></a><a class='ms' id='p_20Ap1_1086'></a><a class='msdiv' id='msdiv14'></a>Tena kammena bhagavā,<br>
dasasahassikampako;<br>
Bhikkhusaṃghe nisīditvā,<br>
aggaṭṭhāne ṭhapesi maṃ.</p>
<p><a class='sc' id='15'></a><a class='ms' id='p_20Ap1_1087'></a><a class='msdiv' id='msdiv15'></a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='sc' id='16'></a><a class='ms' id='p_20Ap1_1088'></a><a class='msdiv' id='msdiv16'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap1_1089'></a>Itthaṃ sudaṃ āyasmā kuṇḍadhāno thero imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap1_1090'></a>Kuṇḍadhānattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

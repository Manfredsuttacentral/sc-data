<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap333' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1>1. Gandhadhūpiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_3715'></a><a class='msdiv' id='msdiv1'></a>“Siddhatthassa bhagavato,<br>
gandhadhūpaṃ adāsahaṃ;<br>
Sumanehi paṭicchannaṃ,<br>
buddhānucchavikañca taṃ.</p>
<p><a class='sc' id='2'></a><a class='ms' id='p_20Ap1_3716'></a><a class='msdiv' id='msdiv2'></a>Kañcanagghiyasaṅkāsaṃ,<br>
buddhaṃ lokagganāyakaṃ;<br>
Indīvaraṃva jalitaṃ,<br>
ādittaṃva hutāsanaṃ.</p>
<p><a class='sc' id='3'></a><a class='ms' id='p_20Ap1_3717'></a><a class='msdiv' id='msdiv3'></a>Byagghusabhaṃva pavaraṃ,<br>
abhijātaṃva kesariṃ;<br>
Nisinnaṃ samaṇānaggaṃ,<br>
bhikkhusaṃghapurakkhataṃ.</p>
<p><a class='sc' id='4'></a><a class='ms' id='p_20Ap1_3718'></a><a class='msdiv' id='msdiv4'></a>Disvā cittaṃ pasādetvā,<br>
paggahetvāna añjaliṃ;<br>
Vanditvā satthuno pāde,<br>
pakkāmiṃ uttarāmukho.</p>
<p><a class='sc' id='5'></a><a class='ms' id='p_20Ap1_3719'></a><a class='msdiv' id='msdiv5'></a>Catunnavutito kappe,<br>
yaṃ gandhamadadiṃ tadā;<br>
Duggatiṃ nābhijānāmi,<br>
gandhapūjāyidaṃ phalaṃ.</p>
<p><a class='sc' id='6'></a><a class='ms' id='p_20Ap1_3720'></a><a class='msdiv' id='msdiv6'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='7'></a><a class='ms' id='p_20Ap1_3721'></a>Itthaṃ sudaṃ āyasmā gandhadhūpiyo thero imā gāthāyo abhāsitthāti.</p>
<p class='endsutta'><a class='sc' id='8'></a><a class='ms' id='p_20Ap1_3722'></a>Gandhadhūpiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

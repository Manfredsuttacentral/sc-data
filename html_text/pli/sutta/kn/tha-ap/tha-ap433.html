<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap433' lang='pli'>
<header>
<ul>
<li class='division'>Therāpadāna</li>
<li>Ekavihārivagga</li>
</ul>
<h1><span class='var' id='note1385' title='ekavihāriyattherāpadānaṃ (bj, s2, s3, pts1)'>1 Ekavihārikattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5664'></a><a class='msdiv' id='msdiv1'></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='sc' id='2'></a><a class='ms' id='p_20Ap1_5665'></a><a class='msdiv' id='msdiv2'></a>Nippapañco nirālambo,<br>
ākāsasamamānaso;<br>
Suññatābahulo tādī,<br>
animittarato vasī.</p>
<p><a class='sc' id='3'></a><a class='ms' id='p_20Ap1_5666'></a><a class='msdiv' id='msdiv3'></a>Asaṅgacitto <span class='var' id='note1386' title='nillepo (s2, s3, mr)'>nikleso</span>,<br>
asaṃsaṭṭho kule gaṇe;<br>
Mahākāruṇiko vīro,<br>
vinayopāyakovido.</p>
<p><a class='sc' id='4'></a><a class='ms' id='p_20Ap1_5667'></a><a class='msdiv' id='msdiv4'></a>Uyyutto parakiccesu,<br>
vinayanto sadevake;<br>
Nibbānagamanaṃ maggaṃ,<br>
gatiṃ paṅkavisosanaṃ.</p>
<p><a class='sc' id='5'></a><a class='ms' id='p_20Ap1_5668'></a><a class='msdiv' id='msdiv5'></a>Amataṃ paramassādaṃ,<br>
jarāmaccunivāraṇaṃ;<br>
Mahāparisamajjhe so,<br>
nisinno lokatārako.</p>
<p><a class='sc' id='6'></a><a class='ms' id='p_20Ap1_5669'></a><a class='msdiv' id='msdiv6'></a><span class='var' id='note1387' title='karavikarudo (s2, s3) | karavīkarudo (pts1, mr)'>Karavīkaruto</span> nātho,<br>
brahmaghoso tathāgato;<br>
Uddharanto mahāduggā,<br>
vippanaṭṭhe anāyake.</p>
<p><a class='sc' id='7'></a><a class='ms' id='p_20Ap1_5670'></a><a class='msdiv' id='msdiv7'></a>Desento virajaṃ dhammaṃ,<br>
diṭṭho me lokanāyako;<br>
Tassa dhammaṃ suṇitvāna,<br>
pabbajiṃ anagāriyaṃ.</p>
<p><a class='sc' id='8'></a><a class='ms' id='p_20Ap1_5671'></a><a class='msdiv' id='msdiv8'></a>Pabbajitvā tadāpāhaṃ,<br>
cintento jinasāsanaṃ;<br>
Ekakova vane ramme,<br>
vasiṃ saṃsaggapīḷito.</p>
<p><a class='sc' id='9'></a><a class='ms' id='p_20Ap1_5672'></a><a class='msdiv' id='msdiv9'></a>Sakkāyavūpakāso me,<br>
hetubhūto <span class='var' id='note1388' title='mahābhavi (bj) | mamāgami (s2, s3, pts1)'>mamābhavī</span>;<br>
Manaso vūpakāsassa,<br>
saṃsaggabhayadassino.</p>
<p><a class='sc' id='10'></a><a class='pts' id='pts2.391'></a><a class='ms' id='p_20Ap1_5673'></a><a class='msdiv' id='msdiv10'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='11'></a><a class='ms' id='p_20Ap1_5674'></a><a class='msdiv' id='msdiv11'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='12'></a><a class='ms' id='p_20Ap1_5675'></a><a class='msdiv' id='msdiv12'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='13'></a><a class='ms' id='p_20Ap1_5676'></a>Itthaṃ sudaṃ āyasmā <span class='var' id='note1389' title='ekavihāriyo (bj, s2, s3, pts1)'>ekavihāriko</span> thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_5677'></a>Ekavihārikattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

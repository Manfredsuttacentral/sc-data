<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap339' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1>7. Tiṇakuṭidāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_3800'></a><a class='msdiv' id='msdiv74'></a>“Nagare bandhumatiyā,<br>
ahosiṃ parakammiko;<br>
Parakammāyane yutto,<br>
parabhattaṃ apassito.</p>
<p><a class='sc' id='2'></a><a class='ms' id='p_20Ap1_3801'></a><a class='msdiv' id='msdiv75'></a>Rahogato nisīditvā,<br>
evaṃ cintesahaṃ tadā;<br>
Buddho loke samuppanno,<br>
adhikāro ca natthi me.</p>
<p><a class='sc' id='3'></a><a class='pts' id='pts1.271'></a><a class='ms' id='p_20Ap1_3802'></a><a class='msdiv' id='msdiv76'></a><span class='var' id='note931' title='kālo gatiṃ (bj) | kālo gatiṃ me (s2, s3, pts1)'>Kālo me gatiṃ</span> sodhetuṃ,<br>
khaṇo me paṭipādito;<br>
Dukkho nirayasamphasso,<br>
apuññānañhi pāṇinaṃ.</p>
<p><a class='sc' id='4'></a><a class='ms' id='p_20Ap1_3803'></a><a class='msdiv' id='msdiv77'></a>Evāhaṃ cintayitvāna,<br>
kammasāmiṃ upāgamiṃ;<br>
Ekāhaṃ kammaṃ yācitvā,<br>
vipinaṃ pāvisiṃ ahaṃ.</p>
<p><a class='sc' id='5'></a><a class='ms' id='p_20Ap1_3804'></a><a class='msdiv' id='msdiv78'></a>Tiṇakaṭṭhañca valliñca,<br>
āharitvānahaṃ tadā;<br>
Tidaṇḍake ṭhapetvāna,<br>
akaṃ tiṇakuṭiṃ ahaṃ.</p>
<p><a class='sc' id='6'></a><a class='ms' id='p_20Ap1_3805'></a><a class='msdiv' id='msdiv79'></a>Saṃghassatthāya kuṭikaṃ,<br>
<span class='var' id='note932' title='niyyātetvāna (bj, pts1)'>niyyādetvāna</span> taṃ ahaṃ;<br>
Tadaheyeva āgantvā,<br>
kammasāmiṃ upāgamiṃ.</p>
<p><a class='sc' id='7'></a><a class='ms' id='p_20Ap1_3806'></a><a class='msdiv' id='msdiv80'></a>Tena kammena sukatena,<br>
tāvatiṃsamagacchahaṃ;<br>
Tattha me sukataṃ byamhaṃ,<br>
<span class='var' id='note933' title='tiṇakuṭikāya nimmitaṃ (bj, s2, s3, pts1)'>kuṭikāya sunimmitaṃ</span>.</p>
<p><a class='sc' id='8'></a><a class='ms' id='p_20Ap1_3807'></a><a class='msdiv' id='msdiv81'></a>Sahassakaṇḍaṃ satabheṇḍu,<br>
dhajālu haritāmayaṃ;<br>
Satasahassaniyyūhā,<br>
byamhe pātubhaviṃsu me.</p>
<p><a class='sc' id='9'></a><a class='ms' id='p_20Ap1_3808'></a><a class='msdiv' id='msdiv82'></a>Yaṃ yaṃ yonupapajjāmi,<br>
devattaṃ atha mānusaṃ;<br>
Mama saṅkappamaññāya,<br>
pāsādo upatiṭṭhati.</p>
<p><a class='sc' id='10'></a><a class='ms' id='p_20Ap1_3809'></a><a class='msdiv' id='msdiv83'></a>Bhayaṃ vā chambhitattaṃ vā,<br>
lomahaṃso na vijjati;<br>
Tāsaṃ mama na jānāmi,<br>
<span class='var' id='note934' title='tiṇakuṭiyidaṃ (mr)'>tiṇakuṭikāyidaṃ</span> phalaṃ.</p>
<p><a class='sc' id='11'></a><a class='ms' id='p_20Ap1_3810'></a><a class='msdiv' id='msdiv84'></a>Sīhabyagghā ca dīpī ca,<br>
<span class='var' id='note935' title='... taracchayo (s2, s3, pts1, mr)'>acchakokataracchakā</span>;<br>
Sabbe maṃ parivajjenti,<br>
tiṇakuṭikāyidaṃ phalaṃ.</p>
<p><a class='sc' id='12'></a><a class='ms' id='p_20Ap1_3811'></a><a class='msdiv' id='msdiv85'></a><span class='var' id='note936' title='siriṃsapā (bj, s2, s3, pts1) | sariṃsapā (mr)'>Sarīsapā</span> ca bhūtā ca,<br>
ahī kumbhaṇḍarakkhasā;<br>
Tepi maṃ parivajjenti,<br>
tiṇakuṭikāyidaṃ phalaṃ.</p>
<p><a class='sc' id='13'></a><a class='ms' id='p_20Ap1_3812'></a><a class='msdiv' id='msdiv86'></a>Na pāpasupinassāpi,<br>
sarāmi dassanaṃ mama;<br>
Upaṭṭhitā sati mayhaṃ,<br>
tiṇakuṭikāyidaṃ phalaṃ.</p>
<p><a class='sc' id='14'></a><a class='ms' id='p_20Ap1_3813'></a><a class='msdiv' id='msdiv87'></a>Tāyeva tiṇakuṭikāya,<br>
anubhotvāna sampadā;<br>
Gotamassa bhagavato,<br>
dhammaṃ sacchikariṃ ahaṃ.</p>
<p><a class='sc' id='15'></a><a class='ms' id='p_20Ap1_3814'></a><a class='msdiv' id='msdiv88'></a>Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
tiṇakuṭikāyidaṃ phalaṃ.</p>
<p><a class='sc' id='16'></a><a class='ms' id='p_20Ap1_3815'></a><a class='msdiv' id='msdiv89'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap1_3816'></a>Itthaṃ sudaṃ āyasmā tiṇakuṭidāyako thero imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap1_3817'></a>Tiṇakuṭidāyakattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap341' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1><span class='var' id='note942' title='dhammasavaṇiyattherāpadānaṃ (bj) | dhammassavaniyattherāpadānaṃ (s2, s3)'>9 Dhammasavaniyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_3841'></a><a class='msdiv' id='msdiv111'></a>“Padumuttaro nāma jino,<br>
sabbadhammāna pāragū;<br>
Catusaccaṃ pakāsento,<br>
santāresi bahuṃ janaṃ.</p>
<p><a class='sc' id='2'></a><a class='ms' id='p_20Ap1_3842'></a><a class='msdiv' id='msdiv112'></a>Ahaṃ tena samayena,<br>
jaṭilo uggatāpano;<br>
Dhunanto vākacīrāni,<br>
gacchāmi ambare tadā.</p>
<p><a class='sc' id='3'></a><a class='ms' id='p_20Ap1_3843'></a><a class='msdiv' id='msdiv113'></a>Buddhaseṭṭhassa upari,<br>
gantuṃ na visahāmahaṃ;<br>
Pakkhīva <span class='var' id='note943' title='selamāpajja (s2, s3)'>selamāsajja</span>,<br>
gamanaṃ na labhāmahaṃ.</p>
<p><a class='sc' id='4'></a><a class='ms' id='p_20Ap1_3844'></a><a class='msdiv' id='msdiv114'></a>Na me idaṃ bhūtapubbaṃ,<br>
iriyassa vikopanaṃ;<br>
Dake yathā ummujjitvā,<br>
evaṃ gacchāmi ambare.</p>
<p><a class='sc' id='5'></a><a class='pts' id='pts1.274'></a><a class='ms' id='p_20Ap1_3845'></a><a class='msdiv' id='msdiv115'></a>Uḷārabhūto manujo,<br>
<span class='var' id='note944' title='heṭṭhāpi no (mr)'>heṭṭhāsīno</span> bhavissati;<br>
Handa menaṃ gavesissaṃ,<br>
api atthaṃ labheyyahaṃ.</p>
<p><a class='sc' id='6'></a><a class='ms' id='p_20Ap1_3846'></a><a class='msdiv' id='msdiv116'></a>Orohanto antalikkhā,<br>
saddamassosi satthuno;<br>
Aniccataṃ kathentassa,<br>
tamahaṃ uggahiṃ tadā.</p>
<p><a class='sc' id='7'></a><a class='ms' id='p_20Ap1_3847'></a><a class='msdiv' id='msdiv117'></a>Aniccasaññamuggayha,<br>
agamāsiṃ mamassamaṃ;<br>
Yāvatāyuṃ vasitvāna,<br>
tattha kālaṅkato ahaṃ.</p>
<p><a class='sc' id='8'></a><a class='ms' id='p_20Ap1_3848'></a><a class='msdiv' id='msdiv118'></a>Carime vattamānamhi,<br>
Taṃ <span class='var' id='note945' title='dhammasavaṇaṃ (bj) | dhammassavaṃ (s2, s3)'>dhammasavanaṃ</span> sariṃ;<br>
Tena kammena sukatena,<br>
Tāvatiṃsamagacchahaṃ.</p>
<p><a class='sc' id='9'></a><a class='ms' id='p_20Ap1_3849'></a><a class='msdiv' id='msdiv119'></a>Tiṃsakappasahassāni,<br>
devaloke ramiṃ ahaṃ;<br>
Ekapaññāsakkhattuñca,<br>
devarajjamakārayiṃ.</p>
<p><a class='sc' id='10'></a><a class='ms' id='p_20Ap1_3850'></a><a class='msdiv' id='msdiv120'></a>Ekasattatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='11'></a><a class='ms' id='p_20Ap1_3851'></a><a class='msdiv' id='msdiv121'></a>Pitugehe nisīditvā,<br>
samaṇo bhāvitindriyo;<br>
Gāthāya paridīpento,<br>
<span class='var' id='note946' title='aniccavatthudāhari (s2, s3, pts1, mr)'>aniccatamudāhari</span>.</p>
<p><a class='sc' id='12'></a><a class='ms' id='p_20Ap1_3852'></a><a class='msdiv' id='msdiv122'></a>Anussarāmi taṃ saññaṃ,<br>
saṃsaranto bhavābhave;<br>
<span class='var' id='note947' title='na koṭipaṭivijjhāmi (pts1) | na koci paṭivajjāmi (mr)'>Na koṭiṃ paṭivijjhāmi</span>,<br>
nibbānaṃ accutaṃ <span class='var' id='note948' title='ayaṃ gāthā upari 43 vagge sattamāpadāne ^tha-ap429#11 [Ekadhammassavaniyattheraapadāna]-5580 purimagāthāya puretaraṃ'>padaṃ</span>.</p>
<p><a class='sc' id='13'></a><a class='ms' id='p_20Ap1_3853'></a><a class='msdiv' id='msdiv123'></a>Aniccā vata saṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho.</p>
<p><a class='sc' id='14'></a><a class='ms' id='p_20Ap1_3854'></a><a class='msdiv' id='msdiv124'></a>Saha gāthaṃ suṇitvāna,<br>
pubbakammaṃ anussariṃ;<br>
Ekāsane nisīditvā,<br>
arahattamapāpuṇiṃ.</p>
<p><a class='sc' id='15'></a><a class='ms' id='p_20Ap1_3855'></a><a class='msdiv' id='msdiv125'></a>Jātiyā sattavassohaṃ,<br>
arahattamapāpuṇiṃ;<br>
Upasampādayi buddho,<br>
guṇamaññāya cakkhumā.</p>
<p><a class='sc' id='16'></a><a class='ms' id='p_20Ap1_3856'></a><a class='msdiv' id='msdiv126'></a>Dārakova ahaṃ santo,<br>
karaṇīyaṃ samāpayiṃ;<br>
Kiṃ me karaṇīyaṃ ajja,<br>
sakyaputtassa sāsane.</p>
<p><a class='sc' id='17'></a><a class='ms' id='p_20Ap1_3857'></a><a class='msdiv' id='msdiv127'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
saddhammasavane phalaṃ.</p>
<p><a class='sc' id='18'></a><a class='ms' id='p_20Ap1_3858'></a><a class='msdiv' id='msdiv128'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='19'></a><a class='ms' id='p_20Ap1_3859'></a>Itthaṃ sudaṃ āyasmā <span class='var' id='note950' title='dhammasavaṇiyo (bj) | dhammassavaniyo (s2, s3)'>dhammasavaniyo</span> thero imā gāthāyo abhāsitthāti.</p>
<p class='endsutta'><a class='sc' id='20'></a><a class='ms' id='p_20Ap1_3860'></a>Dhammasavaniyattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

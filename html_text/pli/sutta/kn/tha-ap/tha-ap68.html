<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap68' lang='pli'>
<header>
<ul>
<li class='division'>Therāpadāna</li>
<li>Sakacintaniyavagga</li>
</ul>
<h1>6. Sucintitattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.115'></a><a class='ms' id='p_20Ap1_1536'></a><a class='msdiv' id='msdiv36'></a>“Giriduggacaro āsiṃ,<br>
abhijātova kesarī;<br>
Migasaṅghaṃ vadhitvāna,<br>
jīvāmi pabbatantare.</p>
<p><a class='sc' id='2'></a><a class='ms' id='p_20Ap1_1537'></a><a class='msdiv' id='msdiv37'></a>Atthadassī tu bhagavā,<br>
sabbaññū vadataṃ varo;<br>
Mamuddharitukāmo so,<br>
āgacchi pabbatuttamaṃ.</p>
<p><a class='sc' id='3'></a><a class='ms' id='p_20Ap1_1538'></a><a class='msdiv' id='msdiv38'></a>Pasadañca migaṃ hantvā,<br>
bhakkhituṃ samupāgamiṃ;<br>
Bhagavā tamhi samaye,<br>
<span class='var' id='note427' title='bhikkhayāno (si, pts1) | bhikkhācāro (s2, s3)'>bhikkhamāno</span> upāgami.</p>
<p><a class='sc' id='4'></a><a class='ms' id='p_20Ap1_1539'></a><a class='msdiv' id='msdiv39'></a>Varamaṃsāni paggayha,<br>
adāsiṃ tassa satthuno;<br>
Anumodi mahāvīro,<br>
nibbāpento mamaṃ tadā.</p>
<p><a class='sc' id='5'></a><a class='ms' id='p_20Ap1_1540'></a><a class='msdiv' id='msdiv40'></a>Tena cittappasādena,<br>
giriduggaṃ pavisiṃ ahaṃ;<br>
Pītiṃ uppādayitvāna,<br>
tattha kālaṅkato ahaṃ.</p>
<p><a class='sc' id='6'></a><a class='ms' id='p_20Ap1_1541'></a><a class='msdiv' id='msdiv41'></a>Etena maṃsadānena,<br>
cittassa paṇidhīhi ca;<br>
Pannarase kappasate,<br>
devaloke ramiṃ ahaṃ.</p>
<p><a class='sc' id='7'></a><a class='ms' id='p_20Ap1_1542'></a><a class='msdiv' id='msdiv42'></a>Avasesesu kappesu,<br>
kusalaṃ <span class='var' id='note428' title='nicitaṃ (bj) | kāritaṃ (si, pts1) | karitaṃ (s2, s3)'>cintitaṃ</span> mayā;<br>
Teneva maṃsadānena,<br>
buddhānussaraṇena ca.</p>
<p><a class='sc' id='8'></a><a class='ms' id='p_20Ap1_1543'></a><a class='msdiv' id='msdiv43'></a>Aṭṭhattiṃsamhi kappamhi,<br>
aṭṭha dīghāyunāmakā;<br>
Saṭṭhimhito kappasate,<br>
duve <span class='var' id='note429' title='saraṇanāmakā (s2, s3)'>varuṇanāmakā</span>.</p>
<p><a class='sc' id='9'></a><a class='ms' id='p_20Ap1_1544'></a><a class='msdiv' id='msdiv44'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='10'></a><a class='ms' id='p_20Ap1_1545'></a>Itthaṃ sudaṃ āyasmā sucintito thero imā gāthāyo abhāsitthāti.</p>
<p class='endsutta'><a class='sc' id='11'></a><a class='ms' id='p_20Ap1_1546'></a>Sucintitattherassāpadānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap405' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>3. Mettaguttheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts2.342'></a><a class='ms' id='p_20Ap1_4895'></a><a class='msdiv' id='msdiv45'></a>“Himavantassāvidūre,<br>
asoko nāma pabbato;<br>
Tatthāsi assamo mayhaṃ,<br>
<span class='var' id='note1206' title='visukammena (si, s2, s3, mr)'>vissakammena</span> māpito.</p>
<p><a class='sc' id='2'></a><a class='ms' id='p_20Ap1_4896'></a><a class='msdiv' id='msdiv46'></a>Sumedho nāma sambuddho,<br>
aggo kāruṇiko muni;<br>
Nivāsayitvā pubbaṇhe,<br>
piṇḍāya <span class='var' id='note1207' title='maṃ (bj)'>me</span> upāgami.</p>
<p><a class='sc' id='3'></a><a class='ms' id='p_20Ap1_4897'></a><a class='msdiv' id='msdiv47'></a>Upāgataṃ mahāvīraṃ,<br>
sumedhaṃ lokanāyakaṃ;<br>
Paggayha <span class='var' id='note1208' title='sugatappattaṃ (bj) | sugataṃ pattaṃ (si) | subhakaṃ pattaṃ (pts1)'>sugatapattaṃ</span>,<br>
<span class='var' id='note1209' title='sappitelena pūrayiṃ (bj) | sappitelamapūrayiṃ (pts1) | sappitelassa’pūrayiṃ (?)'>sappitelaṃ apūrayiṃ</span>.</p>
<p><a class='sc' id='4'></a><a class='ms' id='p_20Ap1_4898'></a><a class='msdiv' id='msdiv48'></a>Datvānahaṃ buddhaseṭṭhe,<br>
sumedhe lokanāyake;<br>
Añjaliṃ paggahetvāna,<br>
<span class='var' id='note1210' title='bhīyo (bj) | bhīyyo (pts1)'>bhiyyo</span> hāsaṃ janesahaṃ.</p>
<p><a class='sc' id='5'></a><a class='ms' id='p_20Ap1_4899'></a><a class='msdiv' id='msdiv49'></a>Iminā sappidānena,<br>
cetanāpaṇidhīhi ca;<br>
Devabhūto manusso vā,<br>
labhāmi vipulaṃ sukhaṃ.</p>
<p><a class='sc' id='6'></a><a class='ms' id='p_20Ap1_4900'></a><a class='msdiv' id='msdiv50'></a>Vinipātaṃ vivajjetvā,<br>
saṃsarāmi bhavābhave;<br>
Tattha cittaṃ paṇidhitvā,<br>
labhāmi acalaṃ padaṃ.</p>
<p><a class='sc' id='7'></a><a class='ms' id='p_20Ap1_4901'></a><a class='msdiv' id='msdiv51'></a>‘Lābhā tuyhaṃ suladdhaṃ te,<br>
yaṃ maṃ addakkhi brāhmaṇa;<br>
Mama dassanamāgamma,<br>
<span class='var' id='note1211' title='arahā tvaṃ bhavissasi (bj, pts1) | arahattaṃ gamissati (s2, s3)'>arahattaṃ bhavissati</span>.</p>
<p><a class='sc' id='8'></a><a class='ms' id='p_20Ap1_4902'></a><a class='msdiv' id='msdiv52'></a><span class='var' id='note1212' title='vissaṭṭho (s2, s3, pts1) | visaṭṭho (mr)'>Vissattho</span> hohi mā bhāyi,<br>
adhigantvā mahāyasaṃ;<br>
Mamañhi sappiṃ datvāna,<br>
parimokkhasi jātiyā’.</p>
<p><a class='sc' id='9'></a><a class='ms' id='p_20Ap1_4903'></a><a class='msdiv' id='msdiv53'></a>Iminā sappidānena,<br>
cetanāpaṇidhīhi ca;<br>
Devabhūto manusso vā,<br>
labhase vipulaṃ sukhaṃ.</p>
<p><a class='sc' id='10'></a><a class='ms' id='p_20Ap1_4904'></a><a class='msdiv' id='msdiv54'></a>Iminā sappidānena,<br>
mettacittavatāya ca;<br>
Aṭṭhārase kappasate,<br>
devaloke ramissasi.</p>
<p><a class='sc' id='11'></a><a class='ms' id='p_20Ap1_4905'></a><a class='msdiv' id='msdiv55'></a>Aṭṭhatiṃsatikkhattuñca,<br>
devarājā bhavissasi;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='12'></a><a class='ms' id='p_20Ap1_4906'></a><a class='msdiv' id='msdiv56'></a>Ekapaññāsakkhattuñca,<br>
cakkavattī bhavissasi;<br>
Cāturanto vijitāvī,<br>
<span class='var' id='note1213' title='jambusaṇḍassa (bj, pts1) | jambūmaṇḍassa (s2, s3)'>jambumaṇḍassa</span> issaro.</p>
<p><a class='sc' id='13'></a><a class='ms' id='p_20Ap1_4907'></a><a class='msdiv' id='msdiv57'></a>Mahāsamuddovakkhobho,<br>
duddharo pathavī yathā;<br>
Evamevaṃ ca te bhogā,<br>
appameyyā bhavissare.</p>
<p><a class='sc' id='14'></a><a class='ms' id='p_20Ap1_4908'></a><a class='msdiv' id='msdiv58'></a>Saṭṭhikoṭī hiraññassa,<br>
<span class='var' id='note1214' title='catvāna (si, mr) | datvāna (s2, s3, pts1)'>cajitvā</span> pabbajiṃ ahaṃ;<br>
Kiṃ kusalaṃ gavesanto,<br>
bāvariṃ upasaṅkamiṃ.</p>
<p><a class='sc' id='15'></a><a class='pts' id='pts2.343'></a><a class='ms' id='p_20Ap1_4909'></a><a class='msdiv' id='msdiv59'></a>Tattha mante adhīyāmi,<br>
chaḷaṅgaṃ nāma lakkhaṇaṃ;<br>
Tamandhakāraṃ vidhamaṃ,<br>
uppajji tvaṃ mahāmuni.</p>
<p><a class='sc' id='16'></a><a class='ms' id='p_20Ap1_4910'></a><a class='msdiv' id='msdiv60'></a>Tava dassanakāmohaṃ,<br>
āgatomhi mahāmuni;<br>
Tava dhammaṃ suṇitvāna,<br>
pattomhi acalaṃ padaṃ.</p>
<p><a class='sc' id='17'></a><a class='ms' id='p_20Ap1_4911'></a><a class='msdiv' id='msdiv61'></a>Tiṃsakappasahassamhi,<br>
sappiṃ buddhassadāsahaṃ;<br>
Etthantare nābhijāne,<br>
sappiṃ <span class='var' id='note1215' title='viññāpitā (?)'>viññāpitaṃ</span> mayā.</p>
<p><a class='sc' id='18'></a><a class='ms' id='p_20Ap1_4912'></a><a class='msdiv' id='msdiv62'></a>Mama saṅkappamaññāya,<br>
uppajjati yadicchakaṃ;<br>
Cittamaññāya nibbattaṃ,<br>
sabbe santappayāmahaṃ.</p>
<p><a class='sc' id='19'></a><a class='ms' id='p_20Ap1_4913'></a><a class='msdiv' id='msdiv63'></a><span class='var' id='note1216' title='aho buddho aho dhammo (bj)'>Aho buddhā aho dhammā</span>,<br>
aho no satthu sampadā;<br>
Thokañhi sappiṃ datvāna,<br>
appameyyaṃ labhāmahaṃ.</p>
<p><a class='sc' id='20'></a><a class='ms' id='p_20Ap1_4914'></a><a class='msdiv' id='msdiv64'></a>Mahāsamudde udakaṃ,<br>
yāvatā nerupassato;<br>
Mama sappiṃ upādāya,<br>
kalabhāgaṃ na <span class='var' id='note1217' title='essati (bj) | hissati (s2, s3, mr)'>hessati</span>.</p>
<p><a class='sc' id='21'></a><a class='ms' id='p_20Ap1_4915'></a><a class='msdiv' id='msdiv65'></a>Yāvatā cakkavāḷassa,<br>
<span class='var' id='note1218' title='kārayantassa (s2, s3) | kayiraṃtassa (pts1) | āharantassa (mr)'>kariyantassa</span> rāsito;<br>
<span class='var' id='note1219' title='mayā nivatthavatthānam (pts1)'>Mama nibbattavatthānaṃ</span>,<br>
okāso so na sammati.</p>
<p><a class='sc' id='22'></a><a class='ms' id='p_20Ap1_4916'></a><a class='msdiv' id='msdiv66'></a>Pabbatarājā himavā,<br>
pavaropi siluccayo;<br>
Mamānulittagandhassa,<br>
<span class='var' id='note1220' title='upanidhaṃ (si, s2, s3, mr) | upanīyaṃ (pts1)'>upanidhiṃ</span> na hessati.</p>
<p><a class='sc' id='23'></a><a class='ms' id='p_20Ap1_4917'></a><a class='msdiv' id='msdiv67'></a>Vatthaṃ gandhañca sappiñca,<br>
aññañca diṭṭhadhammikaṃ;<br>
Asaṅkhatañca nibbānaṃ,<br>
sappidānassidaṃ phalaṃ.</p>
<p><a class='sc' id='24'></a><a class='ms' id='p_20Ap1_4918'></a><a class='msdiv' id='msdiv68'></a>Satipaṭṭhānasayano,<br>
samādhijhānagocaro;<br>
<span class='var' id='note1221' title='... janano (s2, s3, mr)'>Bojjhaṅgabhojano</span> ajja,<br>
sappidānassidaṃ phalaṃ.</p>
<p><a class='sc' id='25'></a><a class='ms' id='p_20Ap1_4919'></a><a class='msdiv' id='msdiv69'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='26'></a><a class='ms' id='p_20Ap1_4920'></a><a class='msdiv' id='msdiv70'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='27'></a><a class='ms' id='p_20Ap1_4921'></a><a class='msdiv' id='msdiv71'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='28'></a><a class='ms' id='p_20Ap1_4922'></a>Itthaṃ sudaṃ āyasmā mettagū thero imā gāthāyo abhāsitthāti.</p>
<p class='endsutta'><a class='sc' id='29'></a><a class='ms' id='p_20Ap1_4923'></a>Mettaguttherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap535' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1>3. Mahākappinattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_7017'></a><a class='msdiv' id='msdiv66'></a>“Padumuttaro nāma jino,<br>
sabbadhammāna pāragū;<br>
Udito <span class='var' id='note1674' title='jagadākāse (bj) | ajatākāse (s2, s3) | jaladākāse (pts1)'>ajaṭākāse</span>,<br>
ravīva saradambare.</p>
<p><a class='sc' id='2'></a><a class='ms' id='p_20Ap1_7018'></a><a class='msdiv' id='msdiv67'></a>Vacanābhāya bodheti,<br>
veneyyapadumāni so;<br>
Kilesapaṅkaṃ soseti,<br>
matiraṃsīhi nāyako.</p>
<p><a class='sc' id='3'></a><a class='ms' id='p_20Ap1_7019'></a><a class='msdiv' id='msdiv68'></a>Titthiyānaṃ <span class='var' id='note1675' title='yaso (bj, pts1)'>yase</span> hanti,<br>
khajjotābhā yathā ravi;<br>
Saccatthābhaṃ pakāseti,<br>
ratanaṃva divākaro.</p>
<p><a class='sc' id='4'></a><a class='ms' id='p_20Ap1_7020'></a><a class='msdiv' id='msdiv69'></a>Guṇānaṃ āyatibhūto,<br>
ratanānaṃva sāgaro;<br>
Pajjunnoriva bhūtāni,<br>
dhammameghena vassati.</p>
<p><a class='sc' id='5'></a><a class='ms' id='p_20Ap1_7021'></a><a class='msdiv' id='msdiv70'></a>Akkhadasso tadā āsiṃ,<br>
nagare haṃsasavhaye;<br>
Upecca dhammamassosiṃ,<br>
jalajuttamanāmino.</p>
<p><a class='sc' id='6'></a><a class='ms' id='p_20Ap1_7022'></a><a class='msdiv' id='msdiv71'></a>Ovādakassa bhikkhūnaṃ,<br>
sāvakassa katāvino;<br>
Guṇaṃ pakāsayantassa,<br>
<span class='var' id='note1676' title='tosayantassa (bj) | hāsayantassa (s2, s3) | vāsayantassa (pts1)'>tappayantassa</span> me manaṃ.</p>
<p><a class='sc' id='7'></a><a class='ms' id='p_20Ap1_7023'></a><a class='msdiv' id='msdiv72'></a>Sutvā patīto sumano,<br>
nimantetvā tathāgataṃ;<br>
Sasissaṃ bhojayitvāna,<br>
taṃ ṭhānamabhipatthayiṃ.</p>
<p><a class='sc' id='8'></a><a class='ms' id='p_20Ap1_7024'></a><a class='msdiv' id='msdiv73'></a>Tadā haṃsasamabhāgo,<br>
<span class='var' id='note1677' title='haṃsadundubhisussaro (bj) | haṃsadundubhinīvaco (pts1)'>haṃsadundubhinissano</span>;<br>
‘Passathetaṃ mahāmattaṃ,<br>
vinicchayavisāradaṃ.</p>
<p><a class='sc' id='9'></a><a class='ms' id='p_20Ap1_7025'></a><a class='msdiv' id='msdiv74'></a>Patitaṃ pādamūle me,<br>
samuggatatanūruhaṃ;<br>
Jīmūtavaṇṇaṃ pīṇaṃsaṃ,<br>
pasannanayanānanaṃ.</p>
<p><a class='sc' id='10'></a><a class='ms' id='p_20Ap1_7026'></a><a class='msdiv' id='msdiv75'></a>Parivārena mahatā,<br>
rājayuttaṃ mahāyasaṃ;<br>
Eso katāvino ṭhānaṃ,<br>
pattheti muditāsayo.</p>
<p><a class='sc' id='11'></a><a class='pts' id='pts2.469'></a><a class='ms' id='p_20Ap1_7027'></a><a class='msdiv' id='msdiv76'></a>Iminā paṇipātena,<br>
<span class='var' id='note1678' title='cetanāpaṇidhīhi ca (bj)'>cāgena paṇidhīhi ca</span>;<br>
Kappasatasahassāni,<br>
nupapajjati duggatiṃ.</p>
<p><a class='sc' id='12'></a><a class='ms' id='p_20Ap1_7028'></a><a class='msdiv' id='msdiv77'></a>Devesu devasobhaggaṃ,<br>
manussesu mahantataṃ;<br>
<span class='var' id='note1679' title='anubhotvāvasesena (bj, s2, s3)'>Anubhotvāna sesena</span>,<br>
nibbānaṃ pāpuṇissati.</p>
<p><a class='sc' id='13'></a><a class='ms' id='p_20Ap1_7029'></a><a class='msdiv' id='msdiv78'></a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='14'></a><a class='ms' id='p_20Ap1_7030'></a><a class='msdiv' id='msdiv79'></a>Tassa dhammesu dāyādo,<br>
oraso dhammanimmito;<br>
Kappino nāma nāmena,<br>
hessati satthu sāvako’.</p>
<p><a class='sc' id='15'></a><a class='ms' id='p_20Ap1_7031'></a><a class='msdiv' id='msdiv80'></a>Tatohaṃ sukataṃ kāraṃ,<br>
katvāna jinasāsane;<br>
Jahitvā mānusaṃ dehaṃ,<br>
tusitaṃ agamāsahaṃ.</p>
<p><a class='sc' id='16'></a><a class='ms' id='p_20Ap1_7032'></a><a class='msdiv' id='msdiv81'></a>Devamānusarajjāni,<br>
sataso anusāsiya;<br>
Bārāṇasiyamāsanne,<br>
jāto keniyajātiyaṃ.</p>
<p><a class='sc' id='17'></a><a class='ms' id='p_20Ap1_7033'></a><a class='msdiv' id='msdiv82'></a><span class='var' id='note1680' title='satasahassaparivāro (s2, s3)'>Sahassaparivārena</span>,<br>
sapajāpatiko ahaṃ;<br>
Pañca paccekabuddhānaṃ,<br>
satāni samupaṭṭhahiṃ.</p>
<p><a class='sc' id='18'></a><a class='ms' id='p_20Ap1_7034'></a><a class='msdiv' id='msdiv83'></a>Temāsaṃ bhojayitvāna,<br>
pacchādamha ticīvaraṃ;<br>
Tato cutā mayaṃ sabbe,<br>
ahumha tidasūpagā.</p>
<p><a class='sc' id='19'></a><a class='ms' id='p_20Ap1_7035'></a><a class='msdiv' id='msdiv84'></a>Puno sabbe manussattaṃ,<br>
agamimha tato cutā;<br>
Kukkuṭamhi pure jātā,<br>
himavantassa passato.</p>
<p><a class='sc' id='20'></a><a class='ms' id='p_20Ap1_7036'></a><a class='msdiv' id='msdiv85'></a>Kappino nāmahaṃ āsiṃ,<br>
rājaputto mahāyaso;<br>
Sesāmaccakule jātā,<br>
mameva parivārayuṃ.</p>
<p><a class='sc' id='21'></a><a class='ms' id='p_20Ap1_7037'></a><a class='msdiv' id='msdiv86'></a>Mahārajjasukhaṃ patto,<br>
sabbakāmasamiddhimā;<br>
Vāṇijehi samakkhātaṃ,<br>
buddhuppādamahaṃ suṇiṃ.</p>
<p><a class='sc' id='22'></a><a class='ms' id='p_20Ap1_7038'></a><a class='msdiv' id='msdiv87'></a>‘Buddho loke samuppanno,<br>
asamo ekapuggalo;<br>
So pakāseti saddhammaṃ,<br>
amataṃ sukhamuttamaṃ.</p>
<p><a class='sc' id='23'></a><a class='ms' id='p_20Ap1_7039'></a><a class='msdiv' id='msdiv88'></a>Suyuttā tassa sissā ca,<br>
sumuttā ca anāsavā’;<br>
Sutvā nesaṃ suvacanaṃ,<br>
sakkaritvāna vāṇije.</p>
<p><a class='sc' id='24'></a><a class='ms' id='p_20Ap1_7040'></a><a class='msdiv' id='msdiv89'></a>Pahāya rajjaṃ sāmacco,<br>
nikkhamiṃ buddhamāmako;<br>
Nadiṃ disvā mahācandaṃ,<br>
pūritaṃ samatittikaṃ.</p>
<p><a class='sc' id='25'></a><a class='ms' id='p_20Ap1_7041'></a><a class='msdiv' id='msdiv90'></a>Appatiṭṭhaṃ anālambaṃ,<br>
duttaraṃ sīghavāhiniṃ;<br>
Guṇaṃ saritvā buddhassa,<br>
sotthinā samatikkamiṃ.</p>
<p><a class='sc' id='26'></a><a class='ms' id='p_20Ap1_7042'></a><a class='msdiv' id='msdiv91'></a>‘Bhavasotaṃ sace buddho,<br>
tiṇṇo lokantagū <span class='var' id='note1681' title='vibhū (mr)'>vidū</span>;<br>
Etena saccavajjena,<br>
gamanaṃ me samijjhatu.</p>
<p><a class='sc' id='27'></a><a class='pts' id='pts2.470'></a><a class='ms' id='p_20Ap1_7043'></a><a class='msdiv' id='msdiv92'></a>Yadi santigamo maggo,<br>
<span class='var' id='note1682' title='mokkhadaṃ santikaṃ (s2, s3) | mokkho ca santikaṃ (pts1)'>mokkho caccantikaṃ</span> sukhaṃ;<br>
Etena saccavajjena,<br>
gamanaṃ me samijjhatu.</p>
<p><a class='sc' id='28'></a><a class='ms' id='p_20Ap1_7044'></a><a class='msdiv' id='msdiv93'></a>Saṃgho ce tiṇṇakantāro,<br>
puññakkhetto anuttaro;<br>
Etena saccavajjena,<br>
gamanaṃ me samijjhatu’.</p>
<p><a class='sc' id='29'></a><a class='ms' id='p_20Ap1_7045'></a><a class='msdiv' id='msdiv94'></a>Saha kate saccavare,<br>
maggā apagataṃ jalaṃ;<br>
Tato sukhena uttiṇṇo,<br>
nadītīre manorame.</p>
<p><a class='sc' id='30'></a><a class='ms' id='p_20Ap1_7046'></a><a class='msdiv' id='msdiv95'></a>Nisinnaṃ addasaṃ buddhaṃ,<br>
udentaṃva pabhaṅkaraṃ;<br>
Jalantaṃ hemaselaṃva,<br>
dīparukkhaṃva jotitaṃ.</p>
<p><a class='sc' id='31'></a><a class='ms' id='p_20Ap1_7047'></a><a class='msdiv' id='msdiv96'></a>Sasiṃva tārāsahitaṃ,<br>
sāvakehi purakkhataṃ;<br>
Vāsavaṃ viya vassantaṃ,<br>
<span class='var' id='note1683' title='desanājaladaṃ tadā (bj) | devena jananandanaṃ (s2, s3) | desanājalanandanaṃ (pts1)'>desanājaladantaraṃ</span>.</p>
<p><a class='sc' id='32'></a><a class='ms' id='p_20Ap1_7048'></a><a class='msdiv' id='msdiv97'></a>Vanditvāna sahāmacco,<br>
ekamantamupāvisiṃ;<br>
<span class='var' id='note1684' title='tato ajjhāsayaṃ (s2, s3)'>Tato no āsayaṃ</span> ñatvā,<br>
buddho dhammamadesayi.</p>
<p><a class='sc' id='33'></a><a class='ms' id='p_20Ap1_7049'></a><a class='msdiv' id='msdiv98'></a>Sutvāna dhammaṃ vimalaṃ,<br>
avocumha mayaṃ jinaṃ;<br>
‘Pabbājehi mahāvīra,<br>
<span class='var' id='note1685' title='nibbinnamha (bj) | otiṇṇamha (s2, s3) | nibbiṇṇāmha (pts1)'>nibbindāmha</span> mayaṃ bhave’.</p>
<p><a class='sc' id='34'></a><a class='ms' id='p_20Ap1_7050'></a><a class='msdiv' id='msdiv99'></a>‘Svākkhāto bhikkhave dhammo,<br>
dukkhantakaraṇāya vo;<br>
Caratha brahmacariyaṃ’,<br>
iccāha munisattamo.</p>
<p><a class='sc' id='35'></a><a class='ms' id='p_20Ap1_7051'></a><a class='msdiv' id='msdiv100'></a>Saha vācāya sabbepi,<br>
bhikkhuvesadharā mayaṃ;<br>
Ahumha upasampannā,<br>
sotāpannā ca sāsane.</p>
<p><a class='sc' id='36'></a><a class='ms' id='p_20Ap1_7052'></a><a class='msdiv' id='msdiv101'></a>Tato jetavanaṃ gantvā,<br>
anusāsi vināyako;<br>
Anusiṭṭho jinenāhaṃ,<br>
arahattamapāpuṇiṃ.</p>
<p><a class='sc' id='37'></a><a class='ms' id='p_20Ap1_7053'></a><a class='msdiv' id='msdiv102'></a>Tato <span class='var' id='note1686' title='bhikkhusahassaṃ taṃ (bj) | bhikkhusahassan taṃ (pts1)'>bhikkhusahassāni</span>,<br>
anusāsimahaṃ tadā;<br>
Mamānusāsanakarā,<br>
tepi āsuṃ anāsavā.</p>
<p><a class='sc' id='38'></a><a class='ms' id='p_20Ap1_7054'></a><a class='msdiv' id='msdiv103'></a>Jino tasmiṃ guṇe tuṭṭho,<br>
etadagge ṭhapesi maṃ;<br>
Bhikkhuovādakānaggo,<br>
kappinoti mahājane.</p>
<p><a class='sc' id='39'></a><a class='ms' id='p_20Ap1_7055'></a><a class='msdiv' id='msdiv104'></a>Satasahasse kataṃ kammaṃ,<br>
phalaṃ dassesi me idha;<br>
Pamutto saravegova,<br>
kilese <span class='var' id='note1687' title='jhāpayi (bj)'>jhāpayiṃ</span> mama.</p>
<p><a class='sc' id='40'></a><a class='ms' id='p_20Ap1_7056'></a><a class='msdiv' id='msdiv105'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='41'></a><a class='ms' id='p_20Ap1_7057'></a><a class='msdiv' id='msdiv106'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='42'></a><a class='ms' id='p_20Ap1_7058'></a><a class='msdiv' id='msdiv107'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='43'></a><a class='ms' id='p_20Ap1_7059'></a>Itthaṃ sudaṃ āyasmā mahākappino thero imā gāthāyo abhāsitthāti.</p>
<p class='endsutta'><a class='sc' id='44'></a><a class='ms' id='p_20Ap1_7060'></a>Mahākappinattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

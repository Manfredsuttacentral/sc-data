<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap342' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1>10. Ukkhittapadumiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.275'></a><a class='ms' id='p_20Ap1_3861'></a><a class='msdiv' id='msdiv129'></a>“Nagare haṃsavatiyā,<br>
ahosiṃ māliko tadā;<br>
Ogāhetvā padumasaraṃ,<br>
satapattaṃ ocināmahaṃ.</p>
<p><a class='sc' id='2'></a><a class='ms' id='p_20Ap1_3862'></a><a class='msdiv' id='msdiv130'></a>Padumuttaro nāma jino,<br>
sabbadhammāna pāragū;<br>
Saha <span class='var' id='note951' title='satasahassasissehi (mr)'>satasahassehi</span>,<br>
santacittehi tādibhi.</p>
<p><a class='sc' id='3'></a><a class='ms' id='p_20Ap1_3863'></a><a class='msdiv' id='msdiv131'></a>Khīṇāsavehi suddhehi,<br>
chaḷabhiññehi <span class='var' id='note952' title='so tadā (bj) | so saha (pts1, mr)'>jhāyibhi</span>;<br>
Mama vuddhiṃ samanvesaṃ,<br>
āgacchi <span class='var' id='note953' title='mama santike (bj) | purisuttamo (s2, s3, pts1, mr)'>mama santikaṃ</span>.</p>
<p><a class='sc' id='4'></a><a class='ms' id='p_20Ap1_3864'></a><a class='msdiv' id='msdiv132'></a>Disvānahaṃ devadevaṃ,<br>
sayambhuṃ lokanāyakaṃ;<br>
Vaṇṭe chetvā satapattaṃ,<br>
ukkhipimambare tadā.</p>
<p><a class='sc' id='5'></a><a class='ms' id='p_20Ap1_3865'></a><a class='msdiv' id='msdiv133'></a>Yadi buddho tuvaṃ vīra,<br>
lokajeṭṭho narāsabho;<br>
Sayaṃ gantvā satapattā,<br>
matthake dhārayantu te.</p>
<p><a class='sc' id='6'></a><a class='ms' id='p_20Ap1_3866'></a><a class='msdiv' id='msdiv134'></a>Adhiṭṭhahi mahāvīro,<br>
lokajeṭṭho narāsabho;<br>
Buddhassa ānubhāvena,<br>
matthake dhārayiṃsu te.</p>
<p><a class='sc' id='7'></a><a class='ms' id='p_20Ap1_3867'></a><a class='msdiv' id='msdiv135'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='8'></a><a class='ms' id='p_20Ap1_3868'></a><a class='msdiv' id='msdiv136'></a>Tattha me sukataṃ byamhaṃ,<br>
satapattanti vuccati;<br>
Saṭṭhiyojanamubbiddhaṃ,<br>
tiṃsayojanavitthataṃ.</p>
<p><a class='sc' id='9'></a><a class='ms' id='p_20Ap1_3869'></a><a class='msdiv' id='msdiv137'></a>Sahassakkhattuṃ devindo,<br>
devarajjamakārayiṃ;<br>
Pañcasattatikkhattuñca,<br>
cakkavattī ahosahaṃ.</p>
<p><a class='sc' id='10'></a><a class='ms' id='p_20Ap1_3870'></a><a class='msdiv' id='msdiv138'></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhomi sakaṃ kammaṃ,<br>
pubbe sukatamattano.</p>
<p><a class='sc' id='11'></a><a class='ms' id='p_20Ap1_3871'></a><a class='msdiv' id='msdiv139'></a>Tenevekapadumena,<br>
anubhotvāna sampadā;<br>
Gotamassa bhagavato,<br>
dhammaṃ sacchikariṃ ahaṃ.</p>
<p><a class='sc' id='12'></a><a class='ms' id='p_20Ap1_3872'></a><a class='msdiv' id='msdiv140'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='13'></a><a class='ms' id='p_20Ap1_3873'></a><a class='msdiv' id='msdiv141'></a>Satasahassito kappe,<br>
yaṃ pupphamabhipūjayiṃ;<br>
Duggatiṃ nābhijānāmi,<br>
ekapadumassidaṃ phalaṃ.</p>
<p><a class='sc' id='14'></a><a class='pts' id='pts1.276'></a><a class='ms' id='p_20Ap1_3874'></a><a class='msdiv' id='msdiv142'></a>Paṭisambhidā catasso,<br>
… pe …<br>
kataṃ buddhassa sāsanaṃ”. (3067)</p>
</blockquote>
<p><a class='sc' id='15'></a><a class='ms' id='p_20Ap1_3875'></a>Itthaṃ sudaṃ āyasmā ukkhittapadumiyo thero imā gāthāyo abhāsitthāti.</p>
<p class='endsutta'><a class='sc' id='16'></a><a class='ms' id='p_20Ap1_3876'></a>Ukkhittapadumiyattherassāpadānaṃ dasamaṃ.</p>
<p class='endsection'><a class='sc' id='17'></a><a class='ms' id='p_20Ap1_3877'></a><span class='var' id='note954' title='gandhadhūpiyavaggo (bj)'>Gandhodakavaggo</span> catutiṃsatimo.</p>
<p class='uddana-intro'><a class='sc' id='18'></a><a class='ms' id='p_20Ap1_3878'></a>Tassuddānaṃ</p>
<blockquote class='uddanagatha'>
<p><a class='sc' id='19'></a><a class='ms' id='p_20Ap1_3879'></a>Gandhadhūpo udakañca,<br>
punnāga ekadussakā;<br>
Phusito ca pabhaṅkaro,<br>
kuṭido uttarīyako.</p>
<p><a class='sc' id='20'></a><a class='ms' id='p_20Ap1_3880'></a>Savanī ekapadumī,<br>
gāthāyo sabbapiṇḍitā;<br>
Ekaṃ gāthāsatañceva,<br>
catutālīsameva ca.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

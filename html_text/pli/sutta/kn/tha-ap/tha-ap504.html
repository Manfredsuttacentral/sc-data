<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap504' lang='pli'>
<header>
<ul>
<li class='division'>Therāpadāna</li>
<li>Kaṇikāravagga</li>
</ul>
<h1>2. Ekapattadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6608'></a><a class='msdiv' id='msdiv39'></a>“Nagare haṃsavatiyā,<br>
kumbhakāro ahosahaṃ;<br>
Addasaṃ virajaṃ buddhaṃ,<br>
oghatiṇṇamanāsavaṃ.</p>
<p><a class='sc' id='2'></a><a class='ms' id='p_20Ap1_6609'></a><a class='msdiv' id='msdiv40'></a>Sukataṃ mattikāpattaṃ,<br>
buddhaseṭṭhassadāsahaṃ;<br>
Pattaṃ datvā bhagavato,<br>
ujubhūtassa tādino.</p>
<p><a class='sc' id='3'></a><a class='ms' id='p_20Ap1_6610'></a><a class='msdiv' id='msdiv41'></a>Bhave nibbattamānohaṃ,<br>
soṇṇathāle labhāmahaṃ;<br>
Rūpimaye ca sovaṇṇe,<br>
taṭṭike ca maṇīmaye.</p>
<p><a class='sc' id='4'></a><a class='ms' id='p_20Ap1_6611'></a><a class='msdiv' id='msdiv42'></a>Pātiyo paribhuñjāmi,<br>
puññakammassidaṃ phalaṃ;<br>
<span class='var' id='note1570' title='yasasāva janānañca (s2, s3)'>Yasānañca dhanānañca</span>,<br>
<span class='var' id='note1571' title='pattabhūto (bj, pts1)'>aggabhūto</span> ca homahaṃ.</p>
<p><a class='sc' id='5'></a><a class='ms' id='p_20Ap1_6612'></a><a class='msdiv' id='msdiv43'></a>Yathāpi bhaddake khette,<br>
bījaṃ appampi ropitaṃ;<br>
Sammādhāraṃ pavecchante,<br>
phalaṃ toseti kassakaṃ.</p>
<p><a class='sc' id='6'></a><a class='ms' id='p_20Ap1_6613'></a><a class='msdiv' id='msdiv44'></a>Tathevidaṃ pattadānaṃ,<br>
buddhakhettamhi ropitaṃ;<br>
Pītidhāre pavassante,<br>
phalaṃ maṃ tosayissati.</p>
<p><a class='sc' id='7'></a><a class='ms' id='p_20Ap1_6614'></a><a class='msdiv' id='msdiv45'></a>Yāvatā khettā vijjanti,<br>
saṃghāpi ca gaṇāpi ca;<br>
Buddhakhettasamo natthi,<br>
sukhado sabbapāṇinaṃ.</p>
<p><a class='sc' id='8'></a><a class='ms' id='p_20Ap1_6615'></a><a class='msdiv' id='msdiv46'></a>Namo te purisājañña,<br>
namo te purisuttama;<br>
Ekapattaṃ daditvāna,<br>
pattomhi acalaṃ padaṃ.</p>
<p><a class='sc' id='9'></a><a class='ms' id='p_20Ap1_6616'></a><a class='msdiv' id='msdiv47'></a>Ekanavutito kappe,<br>
yaṃ pattamadadiṃ tadā;<br>
Duggatiṃ nābhijānāmi,<br>
pattadānassidaṃ phalaṃ.</p>
<p><a class='sc' id='10'></a><a class='ms' id='p_20Ap1_6617'></a><a class='msdiv' id='msdiv48'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='11'></a><a class='ms' id='p_20Ap1_6618'></a><a class='msdiv' id='msdiv49'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='12'></a><a class='ms' id='p_20Ap1_6619'></a><a class='msdiv' id='msdiv50'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='13'></a><a class='ms' id='p_20Ap1_6620'></a>Itthaṃ sudaṃ āyasmā ekapattadāyako thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_6621'></a>Ekapattadāyakattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap11' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>11. Khadiravaniyarevatattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_652'></a><a class='msdiv' id='msdiv628'></a>“Gaṅgā bhāgīrathī nāma,<br>
himavantā pabhāvitā;<br>
Kutitthe nāviko āsiṃ,<br>
orime <span class='var' id='note178' title='orimaṃ ca tare (s2, s3)'>ca tariṃ</span> ahaṃ.</p>
<p><a class='sc' id='2'></a><a class='ms' id='p_20Ap1_653'></a><a class='msdiv' id='msdiv629'></a>Padumuttaro nāyako,<br>
sambuddho dvipaduttamo;<br>
Vasī satasahassehi,<br>
<span class='var' id='note179' title='gaṅgāsotaṃ tarissati\pts1'>gaṅgātīramupāgato</span>.</p>
<p><a class='sc' id='3'></a><a class='ms' id='p_20Ap1_654'></a><a class='msdiv' id='msdiv630'></a>Bahū nāvā samānetvā,<br>
<span class='var' id='note180' title='cammakehi (mr)'>vaḍḍhakīhi</span> susaṅkhataṃ;<br>
<span class='var' id='note181' title='nāvānaṃ (mr)'>Nāvāya</span> chadanaṃ katvā,<br>
paṭimāniṃ narāsabhaṃ.</p>
<p><a class='sc' id='4'></a><a class='ms' id='p_20Ap1_655'></a><a class='msdiv' id='msdiv631'></a>Āgantvāna ca sambuddho,<br>
ārūhi tañca nāvakaṃ;<br>
Vārimajjhe ṭhito satthā,<br>
imā gāthā abhāsatha.</p>
<p><a class='sc' id='5'></a><a class='ms' id='p_20Ap1_656'></a><a class='msdiv' id='msdiv632'></a>‘Yo so tāresi sambuddhaṃ,<br>
saṃghañcāpi anāsavaṃ;<br>
Tena cittappasādena,<br>
devaloke ramissati.</p>
<p><a class='sc' id='6'></a><a class='ms' id='p_20Ap1_657'></a><a class='msdiv' id='msdiv633'></a>Nibbattissati te byamhaṃ,<br>
sukataṃ nāvasaṇṭhitaṃ;<br>
Ākāse pupphachadanaṃ,<br>
dhārayissati sabbadā.</p>
<p><a class='sc' id='7'></a><a class='ms' id='p_20Ap1_658'></a><a class='msdiv' id='msdiv634'></a>Aṭṭhapaññāsakappamhi,<br>
<span class='var' id='note182' title='tāraṇo (s2, s3, pts1)'>tārako</span> nāma khattiyo;<br>
Cāturanto vijitāvī,<br>
cakkavattī bhavissati.</p>
<p><a class='sc' id='8'></a><a class='pts' id='pts1.52'></a><a class='ms' id='p_20Ap1_659'></a><a class='msdiv' id='msdiv635'></a>Sattapaññāsakappamhi,<br>
<span class='var' id='note183' title='campako (bj, pts1) | cambako (s2, s3)'>cammako</span> nāma khattiyo;<br>
Uggacchantova sūriyo,<br>
jotissati mahabbalo.</p>
<p><a class='sc' id='9'></a><a class='ms' id='p_20Ap1_660'></a><a class='msdiv' id='msdiv636'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='10'></a><a class='ms' id='p_20Ap1_661'></a><a class='msdiv' id='msdiv637'></a>Tidasā so cavitvāna,<br>
manussattaṃ gamissati;<br>
Revato nāma nāmena,<br>
brahmabandhu bhavissati.</p>
<p><a class='sc' id='11'></a><a class='ms' id='p_20Ap1_662'></a><a class='msdiv' id='msdiv638'></a>Agārā nikkhamitvāna,<br>
sukkamūlena codito;<br>
Gotamassa bhagavato,<br>
sāsane pabbajissati.</p>
<p><a class='sc' id='12'></a><a class='ms' id='p_20Ap1_663'></a><a class='msdiv' id='msdiv639'></a>So pacchā pabbajitvāna,<br>
yuttayogo vipassako;<br>
Sabbāsave pariññāya,<br>
nibbāyissatināsavo’.</p>
<p><a class='sc' id='13'></a><a class='ms' id='p_20Ap1_664'></a><a class='msdiv' id='msdiv640'></a><span class='var' id='note184' title='viriyaṃ (bj, s2, s3) | viriyam (pts1)'>Vīriyaṃ</span> me dhuradhorayhaṃ,<br>
Yogakkhemādhivāhanaṃ;<br>
Dhāremi antimaṃ dehaṃ,<br>
Sammāsambuddhasāsane.</p>
<p><a class='sc' id='14'></a><a class='ms' id='p_20Ap1_665'></a><a class='msdiv' id='msdiv641'></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayī mama.</p>
<p><a class='sc' id='15'></a><a class='ms' id='p_20Ap1_666'></a><a class='msdiv' id='msdiv642'></a>Tato maṃ vananirataṃ,<br>
disvā lokantagū muni;<br>
Vanavāsibhikkhūnaggaṃ,<br>
paññapesi mahāmati.</p>
<p><a class='sc' id='16'></a><a class='ms' id='p_20Ap1_667'></a><a class='msdiv' id='msdiv643'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap1_668'></a>Itthaṃ sudaṃ āyasmā khadiravaniyo revato thero imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap1_669'></a>Khadiravaniyarevatattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

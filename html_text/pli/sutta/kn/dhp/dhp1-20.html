<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp1-20' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Yamakavagga</h1>
</header>
<h3><span class='add'>Cakkhupālattheravatthu</span></h3>
<blockquote class='gatha'>
<p><a class='sc' id='1' data-uid='dhp1'></a><a class='vatthu_gatha' id='1.1'></a><a class='pts1ed' id='pts1ed1'></a><a class='pts2ed' id='pts2ed1'></a><a class='ms' id='p_18Dh_2'></a><a class='msdiv' id='msdiv1'></a>Manopubbaṅgamā dhammā,<br>
manoseṭṭhā manomayā;<br>
Manasā ce paduṭṭhena,<br>
bhāsati vā karoti vā;<br>
Tato naṃ dukkhamanveti,<br>
cakkaṃva vahato padaṃ.</p>
</blockquote>
<h3><span class='add'>Maṭṭhakuṇḍalīvatthu</span></h3>
<blockquote class='gatha'>
<p><a class='sc' id='2' data-uid='dhp2'></a><a class='vatthu_gatha' id='2.1'></a><a class='ms' id='p_18Dh_3'></a><a class='msdiv' id='msdiv2'></a>Manopubbaṅgamā dhammā,<br>
manoseṭṭhā manomayā;<br>
Manasā ce pasannena,<br>
bhāsati vā karoti vā;<br>
Tato naṃ sukhamanveti,<br>
chāyāva <span class='var' id='note3' title='anupāyinī (s1-3, mr)'>anapāyinī</span>.</p>
</blockquote>
<h3><span class='add'>Tissattheravatthu</span></h3>
<blockquote class='gatha'>
<p><a class='sc' id='3' data-uid='dhp3'></a><a class='vatthu_gatha' id='3.1'></a><a class='ms' id='p_18Dh_4'></a><a class='msdiv' id='msdiv3'></a>Akkocchi maṃ avadhi maṃ,<br>
<span class='var' id='note5' title='ajinī (?)'>ajini</span> maṃ ahāsi me;<br>
Ye ca taṃ upanayhanti,<br>
veraṃ tesaṃ na sammati.</p>
<p><a class='sc' id='4' data-uid='dhp4'></a><a class='vatthu_gatha' id='3.2'></a><a class='pts2ed' id='pts2ed2'></a><a class='ms' id='p_18Dh_5'></a><a class='msdiv' id='msdiv4'></a>Akkocchi maṃ avadhi maṃ,<br>
ajini maṃ ahāsi me;<br>
Ye ca taṃ nupanayhanti,<br>
veraṃ tesūpasammati.</p>
</blockquote>
<h3><span class='add'>Kāḷayakkhinīvatthu</span></h3>
<blockquote class='gatha'>
<p><a class='sc' id='5' data-uid='dhp5'></a><a class='vatthu_gatha' id='4.1'></a><a class='pts1ed' id='pts1ed2'></a><a class='ms' id='p_18Dh_6'></a><a class='msdiv' id='msdiv5'></a>Na hi verena verāni,<br>
sammantīdha kudācanaṃ;<br>
Averena ca sammanti,<br>
esa dhammo sanantano.</p>
</blockquote>
<h3><span class='add'>Kosambakavatthu</span></h3>
<blockquote class='gatha'>
<p><a class='sc' id='6' data-uid='dhp6'></a><a class='vatthu_gatha' id='5.1'></a><a class='ms' id='p_18Dh_7'></a><a class='msdiv' id='msdiv6'></a>Pare ca na vijānanti,<br>
mayamettha yamāmase;<br>
Ye ca tattha vijānanti,<br>
tato sammanti medhagā.</p>
</blockquote>
<h3><span class='add'>Mahākāḷattheravatthu</span></h3>
<blockquote class='gatha'>
<p><a class='sc' id='7' data-uid='dhp7'></a><a class='vatthu_gatha' id='6.1'></a><a class='ms' id='p_18Dh_8'></a><a class='msdiv' id='msdiv7'></a>Subhānupassiṃ viharantaṃ,<br>
indriyesu asaṃvutaṃ;<br>
Bhojanamhi cāmattaññuṃ,<br>
kusītaṃ hīnavīriyaṃ;<br>
Taṃ ve pasahati māro,<br>
vāto rukkhaṃva dubbalaṃ.</p>
<p><a class='sc' id='8' data-uid='dhp8'></a><a class='vatthu_gatha' id='6.2'></a><a class='pts2ed' id='pts2ed3'></a><a class='ms' id='p_18Dh_9'></a><a class='msdiv' id='msdiv8'></a>Asubhānupassiṃ viharantaṃ,<br>
Indriyesu susaṃvutaṃ;<br>
Bhojanamhi ca mattaññuṃ,<br>
Saddhaṃ āraddhavīriyaṃ;<br>
Taṃ ve nappasahati māro,<br>
Vāto selaṃva pabbataṃ.</p>
</blockquote>
<h3><span class='add'>Devadattavatthu</span></h3>
<blockquote class='gatha'>
<p><a class='sc' id='9' data-uid='dhp9'></a><a class='vatthu_gatha' id='7.1'></a><a class='ms' id='p_18Dh_10'></a><a class='msdiv' id='msdiv9'></a>Anikkasāvo kāsāvaṃ,<br>
yo vatthaṃ paridahissati;<br>
Apeto damasaccena,<br>
na so kāsāvamarahati.</p>
<p><a class='sc' id='10' data-uid='dhp10'></a><a class='vatthu_gatha' id='7.2'></a><a class='ms' id='p_18Dh_11'></a><a class='msdiv' id='msdiv10'></a>Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='11' data-uid='dhp11'></a><a class='vatthu_gatha' id='8.1'></a><a class='ms' id='p_18Dh_12'></a><a class='msdiv' id='msdiv11'></a>Asāre sāramatino,<br>
sāre cāsāradassino;<br>
Te sāraṃ nādhigacchanti,<br>
micchāsaṅkappagocarā.</p>
<p><a class='sc' id='12' data-uid='dhp12'></a><a class='vatthu_gatha' id='8.2'></a><a class='ms' id='p_18Dh_13'></a><a class='msdiv' id='msdiv12'></a>Sārañca sārato ñatvā,<br>
asārañca asārato;<br>
Te sāraṃ adhigacchanti,<br>
sammāsaṅkappagocarā.</p>
</blockquote>
<h3><span class='add'>Nandattheravatthu</span></h3>
<blockquote class='gatha'>
<p><a class='sc' id='13' data-uid='dhp13'></a><a class='vatthu_gatha' id='9.1'></a><a class='pts2ed' id='pts2ed4'></a><a class='ms' id='p_18Dh_14'></a><a class='msdiv' id='msdiv13'></a>Yathā agāraṃ ducchannaṃ,<br>
vuṭṭhī samativijjhati;<br>
Evaṃ abhāvitaṃ cittaṃ,<br>
rāgo samativijjhati.</p>
<p><a class='sc' id='14' data-uid='dhp14'></a><a class='vatthu_gatha' id='9.2'></a><a class='pts1ed' id='pts1ed3'></a><a class='ms' id='p_18Dh_15'></a><a class='msdiv' id='msdiv14'></a>Yathā agāraṃ suchannaṃ,<br>
vuṭṭhī na samativijjhati;<br>
Evaṃ subhāvitaṃ cittaṃ,<br>
rāgo na samativijjhati.</p>
</blockquote>
<h3><span class='add'>Cundasūkarikavatthu</span></h3>
<blockquote class='gatha'>
<p><a class='sc' id='15' data-uid='dhp15'></a><a class='vatthu_gatha' id='10.1'></a><a class='ms' id='p_18Dh_16'></a><a class='msdiv' id='msdiv15'></a>Idha socati pecca socati,<br>
Pāpakārī ubhayattha socati;<br>
So socati so vihaññati,<br>
Disvā kammakiliṭṭhamattano.</p>
</blockquote>
<h3><span class='add'>Dhammikaupāsakavatthu</span></h3>
<blockquote class='gatha'>
<p><a class='sc' id='16' data-uid='dhp16'></a><a class='vatthu_gatha' id='11.1'></a><a class='ms' id='p_18Dh_17'></a><a class='msdiv' id='msdiv16'></a>Idha modati pecca modati,<br>
Katapuñño ubhayattha modati;<br>
So modati so pamodati,<br>
Disvā kammavisuddhimattano.</p>
</blockquote>
<h3><span class='add'>Devadattavatthu</span></h3>
<blockquote class='gatha'>
<p><a class='sc' id='17' data-uid='dhp17'></a><a class='vatthu_gatha' id='12.1'></a><a class='pts2ed' id='pts2ed5'></a><a class='ms' id='p_18Dh_18'></a><a class='msdiv' id='msdiv17'></a>Idha tappati pecca tappati,<br>
<span class='var' id='note11' title='pāpakāri (?)'>Pāpakārī</span> ubhayattha tappati;<br>
“ Pāpaṃ me katan”ti tappati,<br>
Bhiyyo tappati duggatiṃ gato.</p>
</blockquote>
<h3><span class='add'>Sumanadevīvatthu</span></h3>
<blockquote class='gatha'>
<p><a class='sc' id='18' data-uid='dhp18'></a><a class='vatthu_gatha' id='13.1'></a><a class='ms' id='p_18Dh_19'></a><a class='msdiv' id='msdiv18'></a>Idha nandati pecca nandati,<br>
Katapuñño ubhayattha nandati;<br>
“ Puññaṃ me katan”ti nandati,<br>
Bhiyyo nandati suggatiṃ gato.</p>
</blockquote>
<h3><span class='add'>Dvesahāyakabhikkhuvatthu</span></h3>
<blockquote class='gatha'>
<p><a class='sc' id='19' data-uid='dhp19'></a><a class='vatthu_gatha' id='14.1'></a><a class='ms' id='p_18Dh_20'></a><a class='msdiv' id='msdiv19'></a>Bahumpi ce <span class='var' id='note12' title='sahitaṃ (bj, s1-3, km, pts1-2)'>saṃhita</span> bhāsamāno,<br>
Na takkaro hoti naro pamatto;<br>
Gopova gāvo gaṇayaṃ paresaṃ,<br>
Na bhāgavā sāmaññassa hoti.</p>
<p><a class='sc' id='20' data-uid='dhp20'></a><a class='vatthu_gatha' id='14.2'></a><a class='pts2ed' id='pts2ed6'></a><a class='ms' id='p_18Dh_21'></a><a class='msdiv' id='msdiv20'></a>Appampi ce saṃhita bhāsamāno,<br>
Dhammassa hoti anudhammacārī;<br>
Rāgañca dosañca pahāya mohaṃ,<br>
Sammappajāno suvimuttacitto;<br>
Anupādiyāno idha vā huraṃ vā,<br>
Sa bhāgavā sāmaññassa hoti.</p>
</blockquote>
<p class='endsection'>Yamakavaggo paṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

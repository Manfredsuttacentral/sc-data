<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp179-196' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Buddhavagga</h1>
</header>
<h3><span class='add'>Māradhītaravatthu</span></h3>
<blockquote class='gatha'>
<p><a class='sc' id='179' data-uid='dhp179'></a><a class='vatthu_gatha' id='179.1'></a><a class='pts1ed' id='pts1ed27'></a><a class='pts2ed' id='pts2ed51'></a><a class='ms' id='p_18Dh_193'></a><a class='msdiv' id='msdiv179'></a>Yassa jitaṃ nāvajīyati,<br>
<span class='var' id='note124' title='jitamassa (bj, s1-3) | jitaṃ assa (pts1-2) | jitaṃ massa (mr)'>Jitaṃ yassa</span> noyāti koci loke;<br>
Taṃ buddhamanantagocaraṃ,<br>
Apadaṃ kena padena nessatha.</p>
<p><a class='sc' id='180' data-uid='dhp180'></a><a class='vatthu_gatha' id='179.2'></a><a class='ms' id='p_18Dh_194'></a><a class='msdiv' id='msdiv180'></a>Yassa jālinī visattikā,<br>
Taṇhā natthi kuhiñci netave;<br>
Taṃ buddhamanantagocaraṃ,<br>
Apadaṃ kena padena nessatha.</p>
</blockquote>
<h3><span class='add'>Devorohaṇavatthu</span></h3>
<blockquote class='gatha'>
<p><a class='sc' id='181' data-uid='dhp181'></a><a class='vatthu_gatha' id='180.1'></a><a class='ms' id='p_18Dh_195'></a><a class='msdiv' id='msdiv181'></a>Ye jhānapasutā dhīrā,<br>
nekkhammūpasame ratā;<br>
Devāpi tesaṃ pihayanti,<br>
sambuddhānaṃ satīmataṃ.</p>
</blockquote>
<h3><span class='add'>Erakapattanāgarājavatthu</span></h3>
<blockquote class='gatha'>
<p><a class='sc' id='182' data-uid='dhp182'></a><a class='vatthu_gatha' id='181.1'></a><a class='pts2ed' id='pts2ed52'></a><a class='ms' id='p_18Dh_196'></a><a class='msdiv' id='msdiv182'></a>Kiccho manussapaṭilābho,<br>
kicchaṃ maccāna jīvitaṃ;<br>
Kicchaṃ saddhammassavanaṃ,<br>
kiccho buddhānamuppādo.</p>
</blockquote>
<h3><span class='add'>Ānandattherapañhavatthu</span></h3>
<blockquote class='gatha'>
<p><a class='sc' id='183' data-uid='dhp183'></a><a class='vatthu_gatha' id='182.1'></a><a class='ms' id='p_18Dh_197'></a><a class='msdiv' id='msdiv183'></a>Sabbapāpassa akaraṇaṃ,<br>
<span class='var' id='note126' title='kusalassūpasampadā (s1-3)'>kusalassa upasampadā</span>;<br>
<span class='var' id='note127' title='sacittapariyodāpanaṃ (?)'>Sacittapariyodapanaṃ</span>,<br>
etaṃ buddhāna sāsanaṃ.</p>
<p><a class='sc' id='184' data-uid='dhp184'></a><a class='vatthu_gatha' id='182.2'></a><a class='ms' id='p_18Dh_198'></a><a class='msdiv' id='msdiv184'></a>Khantī paramaṃ tapo titikkhā,<br>
<span class='var' id='note128' title='nibbāṇaṃ (bj)'>Nibbānaṃ</span> paramaṃ vadanti buddhā;<br>
Na hi pabbajito parūpaghātī,<br>
<span class='var' id='note129' title='ayaṃ nakāro bj, s1-3, pts1-2 potthakesu na'>Na</span> samaṇo hoti paraṃ viheṭhayanto.</p>
<p><a class='sc' id='185' data-uid='dhp185'></a><a class='vatthu_gatha' id='182.3'></a><a class='ms' id='p_18Dh_199'></a><a class='msdiv' id='msdiv185'></a><span class='var' id='note131' title='anupavādo anupaghāto (s1, pts2, mr)'>Anūpavādo anūpaghāto</span>,<br>
Pātimokkhe ca saṃvaro;<br>
Mattaññutā ca bhattasmiṃ,<br>
Pantañca sayanāsanaṃ;<br>
Adhicitte ca āyogo,<br>
Etaṃ buddhāna sāsanaṃ.</p>
</blockquote>
<h3><span class='add'>Anabhiratabhikkhuvatthu</span></h3>
<blockquote class='gatha'>
<p><a class='sc' id='186' data-uid='dhp186'></a><a class='vatthu_gatha' id='183.1'></a><a class='pts1ed' id='pts1ed28'></a><a class='pts2ed' id='pts2ed53'></a><a class='ms' id='p_18Dh_200'></a><a class='msdiv' id='msdiv186'></a>Na kahāpaṇavassena,<br>
titti kāmesu vijjati;<br>
Appassādā dukhā kāmā,<br>
iti viññāya paṇḍito.</p>
<p><a class='sc' id='187' data-uid='dhp187'></a><a class='vatthu_gatha' id='183.2'></a><a class='ms' id='p_18Dh_201'></a><a class='msdiv' id='msdiv187'></a>Api dibbesu kāmesu,<br>
ratiṃ so nādhigacchati;<br>
Taṇhakkhayarato hoti,<br>
sammāsambuddhasāvako.</p>
</blockquote>
<h3><span class='add'>Aggidattabrāhmaṇavatthu</span></h3>
<blockquote class='gatha'>
<p><a class='sc' id='188' data-uid='dhp188'></a><a class='vatthu_gatha' id='184.1'></a><a class='ms' id='p_18Dh_202'></a><a class='msdiv' id='msdiv188'></a>Bahuṃ ve saraṇaṃ yanti,<br>
pabbatāni vanāni ca;<br>
Ārāmarukkhacetyāni,<br>
manussā bhayatajjitā.</p>
<p><a class='sc' id='189' data-uid='dhp189'></a><a class='vatthu_gatha' id='184.2'></a><a class='ms' id='p_18Dh_203'></a><a class='msdiv' id='msdiv189'></a>Netaṃ kho saraṇaṃ khemaṃ,<br>
netaṃ saraṇamuttamaṃ;<br>
Netaṃ saraṇamāgamma,<br>
sabbadukkhā pamuccati.</p>
<p><a class='sc' id='190' data-uid='dhp190'></a><a class='vatthu_gatha' id='184.3'></a><a class='pts2ed' id='pts2ed54'></a><a class='ms' id='p_18Dh_204'></a><a class='msdiv' id='msdiv190'></a>Yo ca buddhañca dhammañca,<br>
saṅghañca saraṇaṃ gato;<br>
Cattāri ariyasaccāni,<br>
sammappaññāya passati.</p>
<p><a class='sc' id='191' data-uid='dhp191'></a><a class='vatthu_gatha' id='184.4'></a><a class='ms' id='p_18Dh_205'></a><a class='msdiv' id='msdiv191'></a>Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyaṃ caṭṭhaṅgikaṃ maggaṃ,<br>
dukkhūpasamagāminaṃ.</p>
<p><a class='sc' id='192' data-uid='dhp192'></a><a class='vatthu_gatha' id='184.5'></a><a class='ms' id='p_18Dh_206'></a><a class='msdiv' id='msdiv192'></a>Etaṃ kho saraṇaṃ khemaṃ,<br>
etaṃ saraṇamuttamaṃ;<br>
Etaṃ saraṇamāgamma,<br>
sabbadukkhā pamuccati.</p>
</blockquote>
<h3><span class='add'>Ānandattherapañhavatthu</span></h3>
<blockquote class='gatha'>
<p><a class='sc' id='193' data-uid='dhp193'></a><a class='vatthu_gatha' id='185.1'></a><a class='pts2ed' id='pts2ed55'></a><a class='ms' id='p_18Dh_207'></a><a class='msdiv' id='msdiv193'></a>Dullabho purisājañño,<br>
na so sabbattha jāyati;<br>
Yattha so jāyati dhīro,<br>
taṃ kulaṃ sukhamedhati.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='194' data-uid='dhp194'></a><a class='vatthu_gatha' id='186.1'></a><a class='ms' id='p_18Dh_208'></a><a class='msdiv' id='msdiv194'></a>Sukho buddhānamuppādo,<br>
sukhā saddhammadesanā;<br>
Sukhā saṅghassa sāmaggī,<br>
samaggānaṃ tapo sukho.</p>
</blockquote>
<h3><span class='add'>Kassapadasabalassasuvaṇṇacetiyavatthu</span></h3>
<blockquote class='gatha'>
<p><a class='sc' id='195' data-uid='dhp195'></a><a class='vatthu_gatha' id='187.1'></a><a class='ms' id='p_18Dh_209'></a><a class='msdiv' id='msdiv195'></a>Pūjārahe pūjayato,<br>
buddhe yadi va sāvake;<br>
Papañcasamatikkante,<br>
tiṇṇasokapariddave.</p>
<p><a class='sc' id='196' data-uid='dhp196'></a><a class='vatthu_gatha' id='187.2'></a><a class='pts1ed' id='pts1ed29'></a><a class='ms' id='p_18Dh_210'></a><a class='msdiv' id='msdiv196'></a>Te tādise pūjayato,<br>
nibbute akutobhaye;<br>
Na sakkā puññaṃ saṅkhātuṃ,<br>
imettamapi kenaci.</p>
</blockquote>
<p class='endsection'>Buddhavaggo cuddasamo.</p>
<p class='endsection'>Paṭhamabhāṇavāraṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

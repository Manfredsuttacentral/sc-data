<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp146-156' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Jarāvagga</h1>
</header>
<h3><span class='add'>Visākhāyasahāyikānaṃvatthu</span></h3>
<blockquote class='gatha'>
<p><a class='sc' id='146' data-uid='dhp146'></a><a class='vatthu_gatha' id='146.1'></a><a class='pts1ed' id='pts1ed22'></a><a class='pts2ed' id='pts2ed42'></a><a class='ms' id='p_18Dh_157'></a><a class='msdiv' id='msdiv146'></a><span class='var' id='note104' title=' kinnu hāso (ka-ma)'>Ko nu hāso</span> kimānando,<br>
niccaṃ pajjalite sati;<br>
Andhakārena onaddhā,<br>
padīpaṃ na gavesatha.</p>
</blockquote>
<h3><span class='add'>Sirimāvatthu</span></h3>
<blockquote class='gatha'>
<p><a class='sc' id='147' data-uid='dhp147'></a><a class='vatthu_gatha' id='147.1'></a><a class='ms' id='p_18Dh_158'></a><a class='msdiv' id='msdiv147'></a>Passa cittakataṃ bimbaṃ,<br>
arukāyaṃ samussitaṃ;<br>
Āturaṃ bahusaṅkappaṃ,<br>
yassa natthi dhuvaṃ ṭhiti.</p>
</blockquote>
<h3><span class='add'>Uttarātherīvatthu</span></h3>
<blockquote class='gatha'>
<p><a class='sc' id='148' data-uid='dhp148'></a><a class='vatthu_gatha' id='148.1'></a><a class='ms' id='p_18Dh_159'></a><a class='msdiv' id='msdiv148'></a>Parijiṇṇamidaṃ rūpaṃ,<br>
<span class='var' id='note106' title='roganiḍḍhaṃ (bj, pts1) | roganiddhaṃ (s1-3) | roganiḍḍaṃ (pts2)'>roganīḷaṃ</span> pabhaṅguraṃ;<br>
Bhijjati pūtisandeho,<br>
maraṇantañhi jīvitaṃ.</p>
</blockquote>
<h3><span class='add'>Sambahulaadhimānikabhikkhuvatthu</span></h3>
<blockquote class='gatha'>
<p><a class='sc' id='149' data-uid='dhp149'></a><a class='vatthu_gatha' id='149.1'></a><a class='ms' id='p_18Dh_160'></a><a class='msdiv' id='msdiv149'></a>Yānimāni <span class='var' id='note107' title='yānimāni apattāni (mr) | yānimāni’paviddhāni (?)'>apatthāni</span>,<br>
<span class='var' id='note108' title='alāpūneva (bj, s1-3, pts1-2)'>alābūneva</span> sārade;<br>
Kāpotakāni aṭṭhīni,<br>
tāni disvāna kā rati.</p>
</blockquote>
<h3><span class='add'>Janapadakalyāṇīrūpanandātherīvatthu</span></h3>
<blockquote class='gatha'>
<p><a class='sc' id='150' data-uid='dhp150'></a><a class='vatthu_gatha' id='150.1'></a><a class='pts2ed' id='pts2ed43'></a><a class='ms' id='p_18Dh_161'></a><a class='msdiv' id='msdiv150'></a>Aṭṭhīnaṃ nagaraṃ kataṃ,<br>
maṃsalohitalepanaṃ;<br>
Yattha jarā ca maccu ca,<br>
māno makkho ca ohito.</p>
</blockquote>
<h3><span class='add'>Mallikādevīvatthu</span></h3>
<blockquote class='gatha'>
<p><a class='sc' id='151' data-uid='dhp151'></a><a class='vatthu_gatha' id='151.1'></a><a class='ms' id='p_18Dh_162'></a><a class='msdiv' id='msdiv151'></a>Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.</p>
</blockquote>
<h3><span class='add'>Lāḷudāyītheravatthu</span></h3>
<blockquote class='gatha'>
<p><a class='sc' id='152' data-uid='dhp152'></a><a class='vatthu_gatha' id='152.1'></a><a class='ms' id='p_18Dh_163'></a><a class='msdiv' id='msdiv152'></a>Appassutāyaṃ puriso,<br>
<span class='var' id='note109' title='balivaddova (bj, s1-3, pts1-2) | balibaddhova (mr)'>balībaddhova</span> jīrati;<br>
Maṃsāni tassa vaḍḍhanti,<br>
paññā tassa na vaḍḍhati.</p>
</blockquote>
<h3><span class='add'>Udānavatthu</span></h3>
<blockquote class='gatha'>
<p><a class='sc' id='153' data-uid='dhp153'></a><a class='vatthu_gatha' id='153.1'></a><a class='pts1ed' id='pts1ed23'></a><a class='ms' id='p_18Dh_164'></a><a class='msdiv' id='msdiv153'></a>Anekajātisaṃsāraṃ,<br>
sandhāvissaṃ anibbisaṃ;<br>
<span class='var' id='note110' title='gahakārakaṃ (bj, s1-3, pts1-2)'>Gahakāraṃ</span> gavesanto,<br>
dukkhā jāti punappunaṃ.</p>
<p><a class='sc' id='154' data-uid='dhp154'></a><a class='vatthu_gatha' id='153.2'></a><a class='pts2ed' id='pts2ed44'></a><a class='ms' id='p_18Dh_165'></a><a class='msdiv' id='msdiv154'></a>Gahakāraka diṭṭhosi,<br>
puna gehaṃ na kāhasi;<br>
Sabbā te phāsukā bhaggā,<br>
gahakūṭaṃ visaṅkhataṃ;<br>
Visaṅkhāragataṃ cittaṃ,<br>
taṇhānaṃ khayamajjhagā.</p>
</blockquote>
<h3><span class='add'>Mahādhanaseṭṭhiputtavatthu</span></h3>
<blockquote class='gatha'>
<p><a class='sc' id='155' data-uid='dhp155'></a><a class='vatthu_gatha' id='154.1'></a><a class='ms' id='p_18Dh_166'></a><a class='msdiv' id='msdiv155'></a>Acaritvā brahmacariyaṃ,<br>
aladdhā yobbane dhanaṃ;<br>
Jiṇṇakoñcāva jhāyanti,<br>
khīṇamaccheva pallale.</p>
<p><a class='sc' id='156' data-uid='dhp156'></a><a class='vatthu_gatha' id='154.2'></a><a class='ms' id='p_18Dh_167'></a><a class='msdiv' id='msdiv156'></a>Acaritvā brahmacariyaṃ,<br>
aladdhā yobbane dhanaṃ;<br>
Senti cāpātikhīṇāva,<br>
purāṇāni anutthunaṃ.</p>
</blockquote>
<p class='endsection'>Jarāvaggo ekādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

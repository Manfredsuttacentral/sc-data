<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp129-145' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Daṇḍavagga</h1>
</header>
<h3><span class='add'>Chabbaggiyabhikkhuvatthu</span></h3>
<blockquote class='gatha'>
<p><a class='sc' id='129' data-uid='dhp129'></a><a class='vatthu_gatha' id='129.1'></a><a class='pts2ed' id='pts2ed37'></a><a class='ms' id='p_18Dh_139'></a><a class='msdiv' id='msdiv129'></a>Sabbe tasanti daṇḍassa,<br>
sabbe bhāyanti maccuno;<br>
Attānaṃ upamaṃ katvā,<br>
na haneyya na ghātaye.</p>
</blockquote>
<h3><span class='add'>Chabbaggiyavatthu</span></h3>
<blockquote class='gatha'>
<p><a class='sc' id='130' data-uid='dhp130'></a><a class='vatthu_gatha' id='130.1'></a><a class='ms' id='p_18Dh_140'></a><a class='msdiv' id='msdiv130'></a>Sabbe tasanti daṇḍassa,<br>
sabbesaṃ jīvitaṃ piyaṃ;<br>
Attānaṃ upamaṃ katvā,<br>
na haneyya na ghātaye.</p>
</blockquote>
<h3><span class='add'>Sambahulakumārakavatthu</span></h3>
<blockquote class='gatha'>
<p><a class='sc' id='131' data-uid='dhp131'></a><a class='vatthu_gatha' id='131.1'></a><a class='ms' id='p_18Dh_141'></a><a class='msdiv' id='msdiv131'></a>Sukhakāmāni bhūtāni,<br>
yo daṇḍena vihiṃsati;<br>
Attano sukhamesāno,<br>
pecca so na labhate sukhaṃ.</p>
<p><a class='sc' id='132' data-uid='dhp132'></a><a class='vatthu_gatha' id='131.2'></a><a class='pts1ed' id='pts1ed20'></a><a class='ms' id='p_18Dh_142'></a><a class='msdiv' id='msdiv132'></a>Sukhakāmāni bhūtāni,<br>
yo daṇḍena na hiṃsati;<br>
Attano sukhamesāno,<br>
pecca so labhate sukhaṃ.</p>
</blockquote>
<h3><span class='add'>Koṇḍadhānattheravatthu</span></h3>
<blockquote class='gatha'>
<p><a class='sc' id='133' data-uid='dhp133'></a><a class='vatthu_gatha' id='132.1'></a><a class='pts2ed' id='pts2ed38'></a><a class='ms' id='p_18Dh_143'></a><a class='msdiv' id='msdiv133'></a>Māvoca pharusaṃ kañci,<br>
vuttā <span class='var' id='note89' title='paṭivadeyyuṃ taṃ (mr)'>paṭivadeyyu taṃ</span>;<br>
Dukkhā hi sārambhakathā,<br>
<span class='var' id='note90' title='phuseyyuṃ taṃ (mr)'>paṭidaṇḍā phuseyyu taṃ</span>.</p>
<p><a class='sc' id='134' data-uid='dhp134'></a><a class='vatthu_gatha' id='132.2'></a><a class='ms' id='p_18Dh_144'></a><a class='msdiv' id='msdiv134'></a>Sace neresi attānaṃ,<br>
kaṃso upahato yathā;<br>
Esa pattosi nibbānaṃ,<br>
sārambho te na vijjati.</p>
</blockquote>
<h3><span class='add'>Uposathikaitthīnaṃvatthu</span></h3>
<blockquote class='gatha'>
<p><a class='sc' id='135' data-uid='dhp135'></a><a class='vatthu_gatha' id='133.1'></a><a class='ms' id='p_18Dh_145'></a><a class='msdiv' id='msdiv135'></a>Yathā daṇḍena gopālo,<br>
gāvo pājeti gocaraṃ;<br>
Evaṃ jarā ca maccu ca,<br>
āyuṃ pājenti pāṇinaṃ.</p>
</blockquote>
<h3><span class='add'>Ajagarapetavatthu</span></h3>
<blockquote class='gatha'>
<p><a class='sc' id='136' data-uid='dhp136'></a><a class='vatthu_gatha' id='134.1'></a><a class='ms' id='p_18Dh_146'></a><a class='msdiv' id='msdiv136'></a>Atha pāpāni kammāni,<br>
karaṃ bālo na bujjhati;<br>
Sehi kammehi dummedho,<br>
aggidaḍḍhova tappati.</p>
</blockquote>
<h3><span class='add'>Mahāmoggallānattheravatthu</span></h3>
<blockquote class='gatha'>
<p><a class='sc' id='137' data-uid='dhp137'></a><a class='vatthu_gatha' id='135.1'></a><a class='ms' id='p_18Dh_147'></a><a class='msdiv' id='msdiv137'></a>Yo daṇḍena adaṇḍesu,<br>
appaduṭṭhesu dussati;<br>
Dasannamaññataraṃ ṭhānaṃ,<br>
khippameva nigacchati.</p>
<p><a class='sc' id='138' data-uid='dhp138'></a><a class='vatthu_gatha' id='135.2'></a><a class='pts2ed' id='pts2ed39'></a><a class='ms' id='p_18Dh_148'></a><a class='msdiv' id='msdiv138'></a>Vedanaṃ pharusaṃ jāniṃ,<br>
<span class='var' id='note91' title='sarīrassa pabhedanaṃ (s1)'>sarīrassa va bhedanaṃ</span>;<br>
Garukaṃ vāpi ābādhaṃ,<br>
<span class='var' id='note92' title='cittakkhepañca (pts1-2, c1)'>cittakkhepaṃ va</span> pāpuṇe.</p>
<p><a class='sc' id='139' data-uid='dhp139'></a><a class='vatthu_gatha' id='135.3'></a><a class='ms' id='p_18Dh_149'></a><a class='msdiv' id='msdiv139'></a>Rājato vā <span class='var' id='note93' title='upassaggaṃ (bj, pts1-2)'>upasaggaṃ</span>,<br>
<span class='var' id='note94' title='abbhakkhānañca (c1)'>Abbhakkhānaṃ va</span> dāruṇaṃ;<br>
<span class='var' id='note95' title='parikkhayañca (c1)'>Parikkhayaṃ va</span> ñātīnaṃ,<br>
<span class='var' id='note96' title='bhogānañca (c1)'>Bhogānaṃ va</span> <span class='var' id='note97' title='pabhaṅguṇaṃ (s1-3, pts1-2) | pabhaṅgunaṃ (mr)'>pabhaṅguraṃ</span>.</p>
<p><a class='sc' id='140' data-uid='dhp140'></a><a class='vatthu_gatha' id='135.4'></a><a class='ms' id='p_18Dh_150'></a><a class='msdiv' id='msdiv140'></a>Atha vāssa agārāni,<br>
aggi <span class='var' id='note98' title='ḍayhati (mr)'>ḍahati</span> pāvako;<br>
Kāyassa bhedā duppañño,<br>
nirayaṃ <span class='var' id='note99' title='so upapajjati (bj, s1-3, pts1)'>sopapajjati</span>.</p>
</blockquote>
<h3><span class='add'>Bahubhaṇḍikabhikkhuvatthu</span></h3>
<blockquote class='gatha'>
<p><a class='sc' id='141' data-uid='dhp141'></a><a class='vatthu_gatha' id='136.1'></a><a class='pts1ed' id='pts1ed21'></a><a class='pts2ed' id='pts2ed40'></a><a class='ms' id='p_18Dh_151'></a><a class='msdiv' id='msdiv141'></a>Na naggacariyā na jaṭā na paṅkā,<br>
Nānāsakā thaṇḍilasāyikā vā;<br>
Rajojallaṃ ukkuṭikappadhānaṃ,<br>
Sodhenti maccaṃ avitiṇṇakaṅkhaṃ.</p>
</blockquote>
<h3><span class='add'>Santatimahāmattavatthu</span></h3>
<blockquote class='gatha'>
<p><a class='sc' id='142' data-uid='dhp142'></a><a class='vatthu_gatha' id='137.1'></a><a class='ms' id='p_18Dh_152'></a><a class='msdiv' id='msdiv142'></a>Alaṅkato cepi samaṃ careyya,<br>
Santo danto niyato brahmacārī;<br>
Sabbesu bhūtesu nidhāya daṇḍaṃ,<br>
So brāhmaṇo so samaṇo sa bhikkhu.</p>
</blockquote>
<h3><span class='add'>Pilotikatissattheravatthu</span></h3>
<blockquote class='gatha'>
<p><a class='sc' id='143' data-uid='dhp143'></a><a class='vatthu_gatha' id='138.1'></a><a class='ms' id='p_18Dh_153'></a><a class='msdiv' id='msdiv143'></a>Hirīnisedho puriso,<br>
koci lokasmi vijjati;<br>
Yo <span class='var' id='note100' title='nindaṃ (bj, pts1-2 ^sn1.18#1 [18.&#160;Hirīsutta])'>niddaṃ</span> <span class='var' id='note101' title='apabodhati (bj ^sn1.18#1 [18.&#160;Hirīsutta]) | appabodheti (s1) | appabodhati (pts1-2)'>apabodheti</span>,<br>
asso bhadro kasāmiva.</p>
<p><a class='sc' id='144' data-uid='dhp144'></a><a class='vatthu_gatha' id='138.2'></a><a class='pts2ed' id='pts2ed41'></a><a class='ms' id='p_18Dh_154'></a><a class='msdiv' id='msdiv144'></a>Asso yathā bhadro kasāniviṭṭho,<br>
Ātāpino saṃvegino bhavātha;<br>
Saddhāya sīlena ca vīriyena ca,<br>
Samādhinā dhammavinicchayena ca;<br>
Sampannavijjācaraṇā patissatā,<br>
<span class='var' id='note102' title='pahassatha (bj, s1-3, pts1-2)'>Jahissatha</span> dukkhamidaṃ anappakaṃ.</p>
</blockquote>
<h3><span class='add'>Sukhasāmaṇeravatthu</span></h3>
<blockquote class='gatha'>
<p><a class='sc' id='145' data-uid='dhp145'></a><a class='vatthu_gatha' id='139.1'></a><a class='ms' id='p_18Dh_155'></a><a class='msdiv' id='msdiv145'></a>Udakañhi nayanti nettikā,<br>
Usukārā namayanti tejanaṃ;<br>
Dāruṃ namayanti tacchakā,<br>
Attānaṃ damayanti subbatā.</p>
</blockquote>
<p class='endsection'>Daṇḍavaggo dasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

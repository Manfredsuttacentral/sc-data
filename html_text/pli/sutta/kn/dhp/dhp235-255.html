<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp235-255' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Malavagga</h1>
</header>
<h3><span class='add'>Goghātakaputtavatthu</span></h3>
<blockquote class='gatha'>
<p><a class='sc' id='235' data-uid='dhp235'></a><a class='vatthu_gatha' id='235.1'></a><a class='pts1ed' id='pts1ed35'></a><a class='pts2ed' id='pts2ed67'></a><a class='ms' id='p_18Dh_255'></a><a class='msdiv' id='msdiv235'></a>Paṇḍupalāsova dānisi,<br>
Yamapurisāpi ca <span class='var' id='note152' title='taṃ (bj, s1-3, km, pts1-2)'>te</span> upaṭṭhitā;<br>
Uyyogamukhe ca tiṭṭhasi,<br>
Pātheyyampi ca te na vijjati.</p>
<p><a class='sc' id='236' data-uid='dhp236'></a><a class='vatthu_gatha' id='235.2'></a><a class='ms' id='p_18Dh_256'></a><a class='msdiv' id='msdiv236'></a>So karohi dīpamattano,<br>
Khippaṃ vāyama paṇḍito bhava;<br>
Niddhantamalo anaṅgaṇo,<br>
<span class='var' id='note153' title='dibbaṃ ariyabhūmimehisi (bj, s1-3, pts1-2) | dibbamariyabhūmiṃ upehisi (?)'>Dibbaṃ ariyabhūmiṃ upehisi</span>.</p>
<p><a class='sc' id='237' data-uid='dhp237'></a><a class='vatthu_gatha' id='235.3'></a><a class='ms' id='p_18Dh_257'></a><a class='msdiv' id='msdiv237'></a>Upanītavayo ca dānisi,<br>
Sampayātosi yamassa santikaṃ;<br>
<span class='var' id='note154' title='vāsopi ca (bahūsu)'>Vāso</span> te natthi antarā,<br>
Pātheyyampi ca te na vijjati.</p>
<p><a class='sc' id='238' data-uid='dhp238'></a><a class='vatthu_gatha' id='235.4'></a><a class='pts2ed' id='pts2ed68'></a><a class='ms' id='p_18Dh_258'></a><a class='msdiv' id='msdiv238'></a>So karohi dīpamattano,<br>
Khippaṃ vāyama paṇḍito bhava;<br>
Niddhantamalo anaṅgaṇo,<br>
<span class='var' id='note155' title='na puna jātijaraṃ (bj, s1-3) | na puna jātijjaraṃ (mr)'>Na punaṃ jātijaraṃ</span> upehisi.</p>
</blockquote>
<h3><span class='add'>Aññatarabrāhmaṇavatthu</span></h3>
<blockquote class='gatha'>
<p><a class='sc' id='239' data-uid='dhp239'></a><a class='vatthu_gatha' id='236.1'></a><a class='ms' id='p_18Dh_259'></a><a class='msdiv' id='msdiv239'></a>Anupubbena medhāvī,<br>
thokaṃ thokaṃ khaṇe khaṇe;<br>
Kammāro rajatasseva,<br>
niddhame malamattano.</p>
</blockquote>
<h3><span class='add'>Tissattheravatthu</span></h3>
<blockquote class='gatha'>
<p><a class='sc' id='240' data-uid='dhp240'></a><a class='vatthu_gatha' id='237.1'></a><a class='ms' id='p_18Dh_260'></a><a class='msdiv' id='msdiv240'></a>Ayasāva malaṃ <span class='var' id='note157' title='samuṭṭhāya (mr)'>samuṭṭhitaṃ</span>,<br>
<span class='var' id='note158' title='taduṭṭhāya (bj, s1-3, pts1-2)'>Tatuṭṭhāya</span> tameva khādati;<br>
Evaṃ atidhonacārinaṃ,<br>
Sāni <span class='var' id='note159' title='sakakammāni (bj, pts2)'>kammāni</span> nayanti duggatiṃ.</p>
</blockquote>
<h3><span class='add'>Lāḷudāyīvatthu</span></h3>
<blockquote class='gatha'>
<p><a class='sc' id='241' data-uid='dhp241'></a><a class='vatthu_gatha' id='238.1'></a><a class='pts1ed' id='pts1ed36'></a><a class='ms' id='p_18Dh_261'></a><a class='msdiv' id='msdiv241'></a>Asajjhāyamalā mantā,<br>
anuṭṭhānamalā gharā;<br>
Malaṃ vaṇṇassa kosajjaṃ,<br>
pamādo rakkhato malaṃ.</p>
</blockquote>
<h3><span class='add'>Aññatarakulaputtavatthu</span></h3>
<blockquote class='gatha'>
<p><a class='sc' id='242' data-uid='dhp242'></a><a class='vatthu_gatha' id='239.1'></a><a class='pts2ed' id='pts2ed69'></a><a class='ms' id='p_18Dh_262'></a><a class='msdiv' id='msdiv242'></a>Malitthiyā duccaritaṃ,<br>
maccheraṃ dadato malaṃ;<br>
Malā ve pāpakā dhammā,<br>
asmiṃ loke paramhi ca.</p>
<p><a class='sc' id='243' data-uid='dhp243'></a><a class='vatthu_gatha' id='239.2'></a><a class='ms' id='p_18Dh_263'></a><a class='msdiv' id='msdiv243'></a>Tato malā malataraṃ,<br>
avijjā paramaṃ malaṃ;<br>
Etaṃ malaṃ pahantvāna,<br>
nimmalā hotha bhikkhavo.</p>
</blockquote>
<h3><span class='add'>Cūḷasāribhikkhuvatthu</span></h3>
<blockquote class='gatha'>
<p><a class='sc' id='244' data-uid='dhp244'></a><a class='vatthu_gatha' id='240.1'></a><a class='ms' id='p_18Dh_264'></a><a class='msdiv' id='msdiv244'></a>Sujīvaṃ ahirikena,<br>
kākasūrena dhaṃsinā;<br>
Pakkhandinā pagabbhena,<br>
saṅkiliṭṭhena jīvitaṃ.</p>
<p><a class='sc' id='245' data-uid='dhp245'></a><a class='vatthu_gatha' id='240.2'></a><a class='ms' id='p_18Dh_265'></a><a class='msdiv' id='msdiv245'></a>Hirīmatā ca dujjīvaṃ,<br>
niccaṃ sucigavesinā;<br>
Alīnenāppagabbhena,<br>
suddhājīvena passatā.</p>
</blockquote>
<h3><span class='add'>Pañcaupāsakavatthu</span></h3>
<blockquote class='gatha'>
<p><a class='sc' id='246' data-uid='dhp246'></a><a class='vatthu_gatha' id='241.1'></a><a class='ms' id='p_18Dh_266'></a><a class='msdiv' id='msdiv246'></a>Yo pāṇamatipāteti,<br>
musāvādañca bhāsati;<br>
Loke adinnamādiyati,<br>
paradārañca gacchati.</p>
<p><a class='sc' id='247' data-uid='dhp247'></a><a class='vatthu_gatha' id='241.2'></a><a class='pts2ed' id='pts2ed70'></a><a class='ms' id='p_18Dh_267'></a><a class='msdiv' id='msdiv247'></a>Surāmerayapānañca,<br>
yo naro anuyuñjati;<br>
Idheva meso lokasmiṃ,<br>
mūlaṃ khaṇati attano.</p>
<p><a class='sc' id='248' data-uid='dhp248'></a><a class='vatthu_gatha' id='241.3'></a><a class='ms' id='p_18Dh_268'></a><a class='msdiv' id='msdiv248'></a>Evaṃ bho purisa jānāhi,<br>
pāpadhammā asaññatā;<br>
Mā taṃ lobho adhammo ca,<br>
ciraṃ dukkhāya randhayuṃ.</p>
</blockquote>
<h3><span class='add'>Tissadaharavatthu</span></h3>
<blockquote class='gatha'>
<p><a class='sc' id='249' data-uid='dhp249'></a><a class='vatthu_gatha' id='242.1'></a><a class='ms' id='p_18Dh_269'></a><a class='msdiv' id='msdiv249'></a>Dadāti ve yathāsaddhaṃ,<br>
<span class='var' id='note161' title='yattha pasādanaṃ (katthaci)'>yathāpasādanaṃ</span> jano;<br>
<span class='var' id='note162' title='tattha ce maṃku yo hoti (bj) | tattha yo maṅkuto hoti (s1-3) | tattha yo maṅku hoti (pts1) | tattha yo maṅku bhavati (pts2)'>Tattha yo ca maṅku bhavati</span>,<br>
paresaṃ pānabhojane;<br>
Na so divā vā rattiṃ vā,<br>
samādhimadhigacchati.</p>
<p><a class='sc' id='250' data-uid='dhp250'></a><a class='vatthu_gatha' id='242.2'></a><a class='pts1ed' id='pts1ed37'></a><a class='ms' id='p_18Dh_270'></a><a class='msdiv' id='msdiv250'></a>Yassa cetaṃ samucchinnaṃ,<br>
<span class='var' id='note163' title='mulaghaccaṃ (s1-3) | mūlaghacchaṃ (mr)'>mūlaghaccaṃ</span> samūhataṃ;<br>
Sa ve divā vā rattiṃ vā,<br>
samādhimadhigacchati.</p>
</blockquote>
<h3><span class='add'>Pañcaupāsakavatthu</span></h3>
<blockquote class='gatha'>
<p><a class='sc' id='251' data-uid='dhp251'></a><a class='vatthu_gatha' id='243.1'></a><a class='pts2ed' id='pts2ed71'></a><a class='ms' id='p_18Dh_271'></a><a class='msdiv' id='msdiv251'></a>Natthi rāgasamo aggi,<br>
natthi dosasamo gaho;<br>
Natthi mohasamaṃ jālaṃ,<br>
natthi taṇhāsamā nadī.</p>
</blockquote>
<h3><span class='add'>Meṇḍakaseṭṭhivatthu</span></h3>
<blockquote class='gatha'>
<p><a class='sc' id='252' data-uid='dhp252'></a><a class='vatthu_gatha' id='244.1'></a><a class='ms' id='p_18Dh_272'></a><a class='msdiv' id='msdiv252'></a>Sudassaṃ vajjamaññesaṃ,<br>
attano pana duddasaṃ;<br>
Paresaṃ hi so vajjāni,<br>
<span class='var' id='note164' title='opuṇāti (bj, pts1) | ophunāti (mr)'>opunāti</span> yathā bhusaṃ;<br>
Attano pana chādeti,<br>
kaliṃva kitavā saṭho.</p>
</blockquote>
<h3><span class='add'>Ujjhānasaññittheravatthu</span></h3>
<blockquote class='gatha'>
<p><a class='sc' id='253' data-uid='dhp253'></a><a class='vatthu_gatha' id='245.1'></a><a class='ms' id='p_18Dh_273'></a><a class='msdiv' id='msdiv253'></a>Paravajjānupassissa,<br>
niccaṃ ujjhānasaññino;<br>
Āsavā tassa vaḍḍhanti,<br>
ārā so āsavakkhayā.</p>
</blockquote>
<h3><span class='add'>Subhaddaparibbājakavatthu</span></h3>
<blockquote class='gatha'>
<p><a class='sc' id='254' data-uid='dhp254'></a><a class='vatthu_gatha' id='246.1'></a><a class='ms' id='p_18Dh_274'></a><a class='msdiv' id='msdiv254'></a>Ākāseva padaṃ natthi,<br>
samaṇo natthi bāhire;<br>
Papañcābhiratā pajā,<br>
nippapañcā tathāgatā.</p>
<p><a class='sc' id='255' data-uid='dhp255'></a><a class='vatthu_gatha' id='246.2'></a><a class='pts2ed' id='pts2ed72'></a><a class='ms' id='p_18Dh_275'></a><a class='msdiv' id='msdiv255'></a>Ākāseva padaṃ natthi,<br>
samaṇo natthi bāhire;<br>
Saṅkhārā sassatā natthi,<br>
natthi buddhānamiñjitaṃ.</p>
</blockquote>
<p class='endsection'>Malavaggo aṭṭhārasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp33-43' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Cittavagga</h1>
</header>
<h3><span class='add'>Meghiyattheravatthu</span></h3>
<blockquote class='gatha'>
<p><a class='sc' id='33' data-uid='dhp33'></a><a class='vatthu_gatha' id='33.1'></a><a class='pts2ed' id='pts2ed10'></a><a class='ms' id='p_18Dh_36'></a><a class='msdiv' id='msdiv33'></a>Phandanaṃ capalaṃ cittaṃ,<br>
<span class='var' id='note23' title='durakkhaṃ (bj, s1-3)'>dūrakkhaṃ</span> dunnivārayaṃ;<br>
Ujuṃ karoti medhāvī,<br>
usukārova tejanaṃ.</p>
<p><a class='sc' id='34' data-uid='dhp34'></a><a class='vatthu_gatha' id='33.2'></a><a class='ms' id='p_18Dh_37'></a><a class='msdiv' id='msdiv34'></a>Vārijova thale khitto,<br>
okamokataubbhato;<br>
Pariphandatidaṃ cittaṃ,<br>
māradheyyaṃ pahātave.</p>
</blockquote>
<h3><span class='add'>Aññatarabhikkhuvatthu</span></h3>
<blockquote class='gatha'>
<p><a class='sc' id='35' data-uid='dhp35'></a><a class='vatthu_gatha' id='34.1'></a><a class='ms' id='p_18Dh_38'></a><a class='msdiv' id='msdiv35'></a>Dunniggahassa lahuno,<br>
yatthakāmanipātino;<br>
Cittassa damatho sādhu,<br>
cittaṃ dantaṃ sukhāvahaṃ.</p>
</blockquote>
<h3><span class='add'>Aññataraukkaṇṭhitabhikkhuvatthu</span></h3>
<blockquote class='gatha'>
<p><a class='sc' id='36' data-uid='dhp36'></a><a class='vatthu_gatha' id='35.1'></a><a class='pts1ed' id='pts1ed6'></a><a class='ms' id='p_18Dh_39'></a><a class='msdiv' id='msdiv36'></a>Sududdasaṃ sunipuṇaṃ,<br>
yatthakāmanipātinaṃ;<br>
Cittaṃ rakkhetha medhāvī,<br>
cittaṃ guttaṃ sukhāvahaṃ.</p>
</blockquote>
<h3><span class='add'>Saṅgharakkhitabhāgineyyattheravatthu</span></h3>
<blockquote class='gatha'>
<p><a class='sc' id='37' data-uid='dhp37'></a><a class='vatthu_gatha' id='36.1'></a><a class='pts2ed' id='pts2ed11'></a><a class='ms' id='p_18Dh_40'></a><a class='msdiv' id='msdiv37'></a>Dūraṅgamaṃ <span class='var' id='note24' title='ekacāraṃ (mr)'>ekacaraṃ</span>,<br>
asarīraṃ guhāsayaṃ;<br>
Ye cittaṃ saṃyamissanti,<br>
mokkhanti mārabandhanā.</p>
</blockquote>
<h3><span class='add'>Cittahatthattheravatthu</span></h3>
<blockquote class='gatha'>
<p><a class='sc' id='38' data-uid='dhp38'></a><a class='vatthu_gatha' id='37.1'></a><a class='ms' id='p_18Dh_41'></a><a class='msdiv' id='msdiv38'></a>Anavaṭṭhitacittassa,<br>
saddhammaṃ avijānato;<br>
Pariplavapasādassa,<br>
paññā na paripūrati.</p>
<p><a class='sc' id='39' data-uid='dhp39'></a><a class='vatthu_gatha' id='37.2'></a><a class='ms' id='p_18Dh_42'></a><a class='msdiv' id='msdiv39'></a>Anavassutacittassa,<br>
ananvāhatacetaso;<br>
Puññapāpapahīnassa,<br>
natthi jāgarato bhayaṃ.</p>
</blockquote>
<h3><span class='add'>Pañcasatabhikkhuvatthu</span></h3>
<blockquote class='gatha'>
<p><a class='sc' id='40' data-uid='dhp40'></a><a class='vatthu_gatha' id='38.1'></a><a class='ms' id='p_18Dh_43'></a><a class='msdiv' id='msdiv40'></a>Kumbhūpamaṃ kāyamimaṃ viditvā,<br>
Nagarūpamaṃ cittamidaṃ ṭhapetvā;<br>
Yodhetha māraṃ paññāvudhena,<br>
Jitañca rakkhe anivesano siyā.</p>
</blockquote>
<h3><span class='add'>Pūtigattatissattheravatthu</span></h3>
<blockquote class='gatha'>
<p><a class='sc' id='41' data-uid='dhp41'></a><a class='vatthu_gatha' id='39.1'></a><a class='pts2ed' id='pts2ed12'></a><a class='ms' id='p_18Dh_44'></a><a class='msdiv' id='msdiv41'></a>Aciraṃ vatayaṃ kāyo,<br>
pathaviṃ adhisessati;<br>
Chuddho apetaviññāṇo,<br>
niratthaṃva kaliṅgaraṃ.</p>
</blockquote>
<h3><span class='add'>Nandagopālakavatthu</span></h3>
<blockquote class='gatha'>
<p><a class='sc' id='42' data-uid='dhp42'></a><a class='vatthu_gatha' id='40.1'></a><a class='ms' id='p_18Dh_45'></a><a class='msdiv' id='msdiv42'></a>Diso disaṃ yaṃ taṃ kayirā,<br>
verī vā pana verinaṃ;<br>
Micchāpaṇihitaṃ cittaṃ,<br>
<span class='var' id='note26' title='pāpiyaṃ (?)'>pāpiyo</span> naṃ tato kare.</p>
</blockquote>
<h3><span class='add'>Soreyyavatthu</span></h3>
<blockquote class='gatha'>
<p><a class='sc' id='43' data-uid='dhp43'></a><a class='vatthu_gatha' id='41.1'></a><a class='ms' id='p_18Dh_46'></a><a class='msdiv' id='msdiv43'></a>Na taṃ mātā pitā kayirā,<br>
aññe vāpi ca ñātakā;<br>
Sammāpaṇihitaṃ cittaṃ,<br>
seyyaso naṃ tato kare.</p>
</blockquote>
<p class='endsection'>Cittavaggo tatiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

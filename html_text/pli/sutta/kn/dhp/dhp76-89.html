<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp76-89' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Paṇḍitavagga</h1>
</header>
<h3><span class='add'>Rādhattheravatthu</span></h3>
<blockquote class='gatha'>
<p><a class='sc' id='76' data-uid='dhp76'></a><a class='vatthu_gatha' id='76.1'></a><a class='pts2ed' id='pts2ed22'></a><a class='ms' id='p_18Dh_82'></a><a class='msdiv' id='msdiv76'></a>Nidhīnaṃva pavattāraṃ,<br>
yaṃ passe vajjadassinaṃ;<br>
Niggayhavādiṃ medhāviṃ,<br>
tādisaṃ paṇḍitaṃ bhaje;<br>
Tādisaṃ bhajamānassa,<br>
seyyo hoti na pāpiyo.</p>
</blockquote>
<h3><span class='add'>Assajipunabbasukavatthu</span></h3>
<blockquote class='gatha'>
<p><a class='sc' id='77' data-uid='dhp77'></a><a class='vatthu_gatha' id='77.1'></a><a class='ms' id='p_18Dh_83'></a><a class='msdiv' id='msdiv77'></a>Ovadeyyānusāseyya,<br>
asabbhā ca nivāraye;<br>
Satañhi so piyo hoti,<br>
asataṃ hoti appiyo.</p>
</blockquote>
<h3><span class='add'>Channattheravatthu</span></h3>
<blockquote class='gatha'>
<p><a class='sc' id='78' data-uid='dhp78'></a><a class='vatthu_gatha' id='78.1'></a><a class='ms' id='p_18Dh_84'></a><a class='msdiv' id='msdiv78'></a>Na bhaje pāpake mitte,<br>
na bhaje purisādhame;<br>
Bhajetha mitte kalyāṇe,<br>
bhajetha purisuttame.</p>
</blockquote>
<h3><span class='add'>Mahākappinattheravatthu</span></h3>
<blockquote class='gatha'>
<p><a class='sc' id='79' data-uid='dhp79'></a><a class='vatthu_gatha' id='79.1'></a><a class='pts1ed' id='pts1ed12'></a><a class='ms' id='p_18Dh_85'></a><a class='msdiv' id='msdiv79'></a>Dhammapīti sukhaṃ seti,<br>
vippasannena cetasā;<br>
Ariyappavedite dhamme,<br>
sadā ramati paṇḍito.</p>
</blockquote>
<h3><span class='add'>Paṇḍitasāmaṇeravatthu</span></h3>
<blockquote class='gatha'>
<p><a class='sc' id='80' data-uid='dhp80'></a><a class='vatthu_gatha' id='80.1'></a><a class='pts2ed' id='pts2ed23'></a><a class='ms' id='p_18Dh_86'></a><a class='msdiv' id='msdiv80'></a>Udakañhi nayanti nettikā,<br>
Usukārā <span class='var' id='note55' title='damayanti (mr)'>namayanti</span> tejanaṃ;<br>
Dāruṃ namayanti tacchakā,<br>
Attānaṃ damayanti paṇḍitā.</p>
</blockquote>
<h3><span class='add'>Lakuṇḍakabhaddiyattheravatthu</span></h3>
<blockquote class='gatha'>
<p><a class='sc' id='81' data-uid='dhp81'></a><a class='vatthu_gatha' id='81.1'></a><a class='ms' id='p_18Dh_87'></a><a class='msdiv' id='msdiv81'></a>Selo yathā <span class='var' id='note57' title='ekagghano (mr)'>ekaghano</span>,<br>
vātena na samīrati;<br>
Evaṃ nindāpasaṃsāsu,<br>
na samiñjanti paṇḍitā.</p>
</blockquote>
<h3><span class='add'>Kāṇamātāvatthu</span></h3>
<blockquote class='gatha'>
<p><a class='sc' id='82' data-uid='dhp82'></a><a class='vatthu_gatha' id='82.1'></a><a class='ms' id='p_18Dh_88'></a><a class='msdiv' id='msdiv82'></a>Yathāpi rahado gambhīro,<br>
vippasanno anāvilo;<br>
Evaṃ dhammāni sutvāna,<br>
vippasīdanti paṇḍitā.</p>
</blockquote>
<h3><span class='add'>Pañcasatabhikkhuvatthu</span></h3>
<blockquote class='gatha'>
<p><a class='sc' id='83' data-uid='dhp83'></a><a class='vatthu_gatha' id='83.1'></a><a class='ms' id='p_18Dh_89'></a><a class='msdiv' id='msdiv83'></a>Sabbattha ve sappurisā cajanti,<br>
Na kāmakāmā lapayanti santo;<br>
Sukhena phuṭṭhā atha vā dukhena,<br>
Na <span class='var' id='note58' title='noccāvacaṃ (bj)'>uccāvacaṃ</span> paṇḍitā dassayanti.</p>
</blockquote>
<h3><span class='add'>Dhammikattheravatthu</span></h3>
<blockquote class='gatha'>
<p><a class='sc' id='84' data-uid='dhp84'></a><a class='vatthu_gatha' id='84.1'></a><a class='pts2ed' id='pts2ed24'></a><a class='ms' id='p_18Dh_90'></a><a class='msdiv' id='msdiv84'></a>Na attahetu na parassa hetu,<br>
Na puttamicche na dhanaṃ na raṭṭhaṃ;<br>
Na <span class='var' id='note59' title='nicche (?)'>iccheyya</span> adhammena samiddhimattano,<br>
Sa sīlavā paññavā dhammiko siyā.</p>
</blockquote>
<h3><span class='add'>Dhammassavanattheravatthu</span></h3>
<blockquote class='gatha'>
<p><a class='sc' id='85' data-uid='dhp85'></a><a class='vatthu_gatha' id='85.1'></a><a class='ms' id='p_18Dh_91'></a><a class='msdiv' id='msdiv85'></a>Appakā te manussesu,<br>
ye janā pāragāmino;<br>
Athāyaṃ itarā pajā,<br>
tīramevānudhāvati.</p>
<p><a class='sc' id='86' data-uid='dhp86'></a><a class='vatthu_gatha' id='85.2'></a><a class='pts1ed' id='pts1ed13'></a><a class='ms' id='p_18Dh_92'></a><a class='msdiv' id='msdiv86'></a>Ye ca kho sammadakkhāte,<br>
dhamme dhammānuvattino;<br>
Te janā pāramessanti,<br>
maccudheyyaṃ suduttaraṃ.</p>
</blockquote>
<h3><span class='add'>Pañcasataāgantukabhikkhuvatthu</span></h3>
<blockquote class='gatha'>
<p><a class='sc' id='87' data-uid='dhp87'></a><a class='vatthu_gatha' id='86.1'></a><a class='ms' id='p_18Dh_93'></a><a class='msdiv' id='msdiv87'></a>Kaṇhaṃ dhammaṃ vippahāya,<br>
Sukkaṃ bhāvetha paṇḍito;<br>
Okā anokamāgamma,<br>
Viveke yattha dūramaṃ.</p>
<p><a class='sc' id='88' data-uid='dhp88'></a><a class='vatthu_gatha' id='86.2'></a><a class='pts2ed' id='pts2ed25'></a><a class='ms' id='p_18Dh_94'></a><a class='msdiv' id='msdiv88'></a>Tatrābhiratimiccheyya,<br>
hitvā kāme akiñcano;<br>
<span class='var' id='note61' title='pariyodāpeyya (?)'>Pariyodapeyya</span> attānaṃ,<br>
cittaklesehi paṇḍito.</p>
<p><a class='sc' id='89' data-uid='dhp89'></a><a class='vatthu_gatha' id='86.3'></a><a class='ms' id='p_18Dh_95'></a><a class='msdiv' id='msdiv89'></a>Yesaṃ sambodhiyaṅgesu,<br>
sammā cittaṃ subhāvitaṃ;<br>
Ādānapaṭinissagge,<br>
anupādāya ye ratā;<br>
Khīṇāsavā jutimanto,<br>
te loke parinibbutā.</p>
</blockquote>
<p class='endsection'>Paṇḍitavaggo chaṭṭho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp383-423' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Brāhmaṇavagga</h1>
</header>
<h3><span class='add'>Pasādabahulabrāhmaṇavatthu</span></h3>
<blockquote class='gatha'>
<p><a class='sc' id='383' data-uid='dhp383'></a><a class='vatthu_gatha' id='383.1'></a><a class='pts2ed' id='pts2ed108'></a><a class='ms' id='p_18Dh_411'></a><a class='msdiv' id='msdiv383'></a>Chinda sotaṃ parakkamma,<br>
kāme panuda brāhmaṇa;<br>
Saṅkhārānaṃ khayaṃ ñatvā,<br>
akataññūsi brāhmaṇa.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='384' data-uid='dhp384'></a><a class='vatthu_gatha' id='384.1'></a><a class='ms' id='p_18Dh_412'></a><a class='msdiv' id='msdiv384'></a>Yadā dvayesu dhammesu,<br>
pāragū hoti brāhmaṇo;<br>
Athassa sabbe saṃyogā,<br>
atthaṃ gacchanti jānato.</p>
</blockquote>
<h3><span class='add'>Māravatthu</span></h3>
<blockquote class='gatha'>
<p><a class='sc' id='385' data-uid='dhp385'></a><a class='vatthu_gatha' id='385.1'></a><a class='ms' id='p_18Dh_413'></a><a class='msdiv' id='msdiv385'></a>Yassa pāraṃ apāraṃ vā,<br>
pārāpāraṃ na vijjati;<br>
Vītaddaraṃ visaṃyuttaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Aññatarabrāhmaṇavatthu</span></h3>
<blockquote class='gatha'>
<p><a class='sc' id='386' data-uid='dhp386'></a><a class='vatthu_gatha' id='386.1'></a><a class='ms' id='p_18Dh_414'></a><a class='msdiv' id='msdiv386'></a>Jhāyiṃ virajamāsīnaṃ,<br>
katakiccamanāsavaṃ;<br>
Uttamatthamanuppattaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Ānandattheravatthu</span></h3>
<blockquote class='gatha'>
<p><a class='sc' id='387' data-uid='dhp387'></a><a class='vatthu_gatha' id='387.1'></a><a class='pts2ed' id='pts2ed109'></a><a class='ms' id='p_18Dh_415'></a><a class='msdiv' id='msdiv387'></a>Divā tapati ādicco,<br>
rattimābhāti candimā;<br>
Sannaddho khattiyo tapati,<br>
jhāyī tapati brāhmaṇo;<br>
Atha <span class='var' id='note241' title='sabbamahorattaṃ (?)'>sabbamahorattiṃ</span>,<br>
buddho tapati tejasā.</p>
</blockquote>
<h3><span class='add'>Aññatarabrāhmaṇapabbajitavatthu</span></h3>
<blockquote class='gatha'>
<p><a class='sc' id='388' data-uid='dhp388'></a><a class='vatthu_gatha' id='388.1'></a><a class='pts1ed' id='pts1ed56'></a><a class='ms' id='p_18Dh_416'></a><a class='msdiv' id='msdiv388'></a>Bāhitapāpoti brāhmaṇo,<br>
Samacariyā samaṇoti vuccati;<br>
Pabbājayamattano malaṃ,<br>
Tasmā “pabbajito”ti vuccati.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='389' data-uid='dhp389'></a><a class='vatthu_gatha' id='389.1'></a><a class='ms' id='p_18Dh_417'></a><a class='msdiv' id='msdiv389'></a>Na brāhmaṇassa pahareyya,<br>
nāssa muñcetha brāhmaṇo;<br>
<span class='var' id='note242' title='dhi (s1-3 byākaraṇesu)'>Dhī</span> brāhmaṇassa hantāraṃ,<br>
tato dhī <span class='var' id='note243' title='yo + assa ='>yassa</span> muñcati.</p>
<p><a class='sc' id='390' data-uid='dhp390'></a><a class='vatthu_gatha' id='389.2'></a><a class='pts2ed' id='pts2ed110'></a><a class='ms' id='p_18Dh_418'></a><a class='msdiv' id='msdiv390'></a>Na brāhmaṇassetadakiñci seyyo,<br>
Yadā nisedho manaso piyehi;<br>
Yato yato hiṃsamano nivattati,<br>
Tato tato sammatimeva dukkhaṃ.</p>
</blockquote>
<h3><span class='add'>Mahāpajāpatigotamīvatthu</span></h3>
<blockquote class='gatha'>
<p><a class='sc' id='391' data-uid='dhp391'></a><a class='vatthu_gatha' id='390.1'></a><a class='ms' id='p_18Dh_419'></a><a class='msdiv' id='msdiv391'></a>Yassa kāyena vācāya,<br>
manasā natthi dukkaṭaṃ;<br>
Saṃvutaṃ tīhi ṭhānehi,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='392' data-uid='dhp392'></a><a class='vatthu_gatha' id='391.1'></a><a class='ms' id='p_18Dh_420'></a><a class='msdiv' id='msdiv392'></a>Yamhā dhammaṃ vijāneyya,<br>
sammāsambuddhadesitaṃ;<br>
Sakkaccaṃ taṃ namasseyya,<br>
aggihuttaṃva brāhmaṇo.</p>
</blockquote>
<h3><span class='add'>Jaṭilabrāhmaṇavatthu</span></h3>
<blockquote class='gatha'>
<p><a class='sc' id='393' data-uid='dhp393'></a><a class='vatthu_gatha' id='392.1'></a><a class='ms' id='p_18Dh_421'></a><a class='msdiv' id='msdiv393'></a>Na jaṭāhi na gottena,<br>
na jaccā hoti brāhmaṇo;<br>
Yamhi saccañca dhammo ca,<br>
so sucī so ca brāhmaṇo.</p>
</blockquote>
<h3><span class='add'>Kuhakabrāhmaṇavatthu</span></h3>
<blockquote class='gatha'>
<p><a class='sc' id='394' data-uid='dhp394'></a><a class='vatthu_gatha' id='393.1'></a><a class='pts2ed' id='pts2ed111'></a><a class='ms' id='p_18Dh_422'></a><a class='msdiv' id='msdiv394'></a>Kiṃ te jaṭāhi dummedha,<br>
kiṃ te ajinasāṭiyā;<br>
Abbhantaraṃ te gahanaṃ,<br>
bāhiraṃ parimajjasi.</p>
</blockquote>
<h3><span class='add'>Kisāgotamīvatthu</span></h3>
<blockquote class='gatha'>
<p><a class='sc' id='395' data-uid='dhp395'></a><a class='vatthu_gatha' id='394.1'></a><a class='ms' id='p_18Dh_423'></a><a class='msdiv' id='msdiv395'></a>Paṃsukūladharaṃ jantuṃ,<br>
kisaṃ dhamanisanthataṃ;<br>
Ekaṃ vanasmiṃ jhāyantaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Ekabrāhmaṇavatthu</span></h3>
<blockquote class='gatha'>
<p><a class='sc' id='396' data-uid='dhp396'></a><a class='vatthu_gatha' id='395.1'></a><a class='pts1ed' id='pts1ed57'></a><a class='ms' id='p_18Dh_424'></a><a class='msdiv' id='msdiv396'></a>Na cāhaṃ brāhmaṇaṃ brūmi,<br>
yonijaṃ mattisambhavaṃ;<br>
Bhovādi nāma so hoti,<br>
sace hoti sakiñcano;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Uggasenaseṭṭhiputtavatthu</span></h3>
<blockquote class='gatha'>
<p><a class='sc' id='397' data-uid='dhp397'></a><a class='vatthu_gatha' id='396.1'></a><a class='pts2ed' id='pts2ed112'></a><a class='ms' id='p_18Dh_425'></a><a class='msdiv' id='msdiv397'></a>Sabbasaṃyojanaṃ chetvā,<br>
yo ve na paritassati;<br>
Saṅgātigaṃ visaṃyuttaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Dvebrāhmaṇavatthu</span></h3>
<blockquote class='gatha'>
<p><a class='sc' id='398' data-uid='dhp398'></a><a class='vatthu_gatha' id='397.1'></a><a class='ms' id='p_18Dh_426'></a><a class='msdiv' id='msdiv398'></a>Chetvā <span class='var' id='note246' title='nandiṃ (si, pts1) | nandhiṃ (si, pts2)'>naddhiṃ</span> varattañca,<br>
<span class='var' id='note247' title='sandāmaṃ (bj)'>sandānaṃ</span> sahanukkamaṃ;<br>
Ukkhittapalighaṃ buddhaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Akkosakabhāradvājavatthu</span></h3>
<blockquote class='gatha'>
<p><a class='sc' id='399' data-uid='dhp399'></a><a class='vatthu_gatha' id='398.1'></a><a class='ms' id='p_18Dh_427'></a><a class='msdiv' id='msdiv399'></a>Akkosaṃ vadhabandhañca,<br>
aduṭṭho yo titikkhati;<br>
Khantībalaṃ balānīkaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='400' data-uid='dhp400'></a><a class='vatthu_gatha' id='399.1'></a><a class='ms' id='p_18Dh_428'></a><a class='msdiv' id='msdiv400'></a>Akkodhanaṃ vatavantaṃ,<br>
sīlavantaṃ anussadaṃ;<br>
Dantaṃ antimasārīraṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Uppalavaṇṇāttherīvatthu</span></h3>
<blockquote class='gatha'>
<p><a class='sc' id='401' data-uid='dhp401'></a><a class='vatthu_gatha' id='400.1'></a><a class='pts2ed' id='pts2ed113'></a><a class='ms' id='p_18Dh_429'></a><a class='msdiv' id='msdiv401'></a>Vāri pokkharapatteva,<br>
āraggeriva sāsapo;<br>
Yo na <span class='var' id='note248' title='lippati (bj, pts1-2)'>limpati</span> kāmesu,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Aññatarabrāhmaṇavatthu</span></h3>
<blockquote class='gatha'>
<p><a class='sc' id='402' data-uid='dhp402'></a><a class='vatthu_gatha' id='401.1'></a><a class='ms' id='p_18Dh_430'></a><a class='msdiv' id='msdiv402'></a>Yo dukkhassa pajānāti,<br>
idheva khayamattano;<br>
Pannabhāraṃ visaṃyuttaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Khemābhikkhunīvatthu</span></h3>
<blockquote class='gatha'>
<p><a class='sc' id='403' data-uid='dhp403'></a><a class='vatthu_gatha' id='402.1'></a><a class='ms' id='p_18Dh_431'></a><a class='msdiv' id='msdiv403'></a>Gambhīrapaññaṃ medhāviṃ,<br>
maggāmaggassa kovidaṃ;<br>
Uttamatthamanuppattaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Pabbhāravāsitissattheravatthu</span></h3>
<blockquote class='gatha'>
<p><a class='sc' id='404' data-uid='dhp404'></a><a class='vatthu_gatha' id='403.1'></a><a class='pts1ed' id='pts1ed58'></a><a class='ms' id='p_18Dh_432'></a><a class='msdiv' id='msdiv404'></a>Asaṃsaṭṭhaṃ gahaṭṭhehi,<br>
anāgārehi cūbhayaṃ;<br>
Anokasārimappicchaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Aññatarabhikkhuvatthu</span></h3>
<blockquote class='gatha'>
<p><a class='sc' id='405' data-uid='dhp405'></a><a class='vatthu_gatha' id='404.1'></a><a class='pts2ed' id='pts2ed114'></a><a class='ms' id='p_18Dh_433'></a><a class='msdiv' id='msdiv405'></a>Nidhāya daṇḍaṃ bhūtesu,<br>
tasesu thāvaresu ca;<br>
Yo na hanti na ghāteti,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sāmaṇerānaṃvatthu</span></h3>
<blockquote class='gatha'>
<p><a class='sc' id='406' data-uid='dhp406'></a><a class='vatthu_gatha' id='405.1'></a><a class='ms' id='p_18Dh_434'></a><a class='msdiv' id='msdiv406'></a>Aviruddhaṃ viruddhesu,<br>
attadaṇḍesu nibbutaṃ;<br>
Sādānesu anādānaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Mahāpanthakattheravatthu</span></h3>
<blockquote class='gatha'>
<p><a class='sc' id='407' data-uid='dhp407'></a><a class='vatthu_gatha' id='406.1'></a><a class='ms' id='p_18Dh_435'></a><a class='msdiv' id='msdiv407'></a>Yassa rāgo ca doso ca,<br>
māno makkho ca pātito;<br>
Sāsaporiva <span class='var' id='note250' title='āragge (mr)'>āraggā</span>,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Pilindavacchattheravatthu</span></h3>
<blockquote class='gatha'>
<p><a class='sc' id='408' data-uid='dhp408'></a><a class='vatthu_gatha' id='407.1'></a><a class='ms' id='p_18Dh_436'></a><a class='msdiv' id='msdiv408'></a>Akakkasaṃ viññāpaniṃ,<br>
giraṃ saccamudīraye;<br>
Yāya nābhisaje <span class='var' id='note251' title='kiñci (mr)'>kañci</span>,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Aññatarattheravatthu</span></h3>
<blockquote class='gatha'>
<p><a class='sc' id='409' data-uid='dhp409'></a><a class='vatthu_gatha' id='408.1'></a><a class='ms' id='p_18Dh_437'></a><a class='msdiv' id='msdiv409'></a>Yodha dīghaṃ va rassaṃ vā,<br>
aṇuṃ thūlaṃ subhāsubhaṃ;<br>
Loke adinnaṃ <span class='var' id='note252' title='nādiyate (pts1) | nādeti (^mn98#44 [Vāseṭṭhasutta])'>nādiyati</span>,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='410' data-uid='dhp410'></a><a class='vatthu_gatha' id='409.1'></a><a class='pts2ed' id='pts2ed115'></a><a class='ms' id='p_18Dh_438'></a><a class='msdiv' id='msdiv410'></a>Āsā yassa na vijjanti,<br>
asmiṃ loke paramhi ca;<br>
<span class='var' id='note253' title='nirāsayaṃ (s1-3, pts1-2) | nirāsakaṃ (?)'>Nirāsāsaṃ</span> visaṃyuttaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Mahāmoggallānattheravatthu</span></h3>
<blockquote class='gatha'>
<p><a class='sc' id='411' data-uid='dhp411'></a><a class='vatthu_gatha' id='410.1'></a><a class='ms' id='p_18Dh_439'></a><a class='msdiv' id='msdiv411'></a>Yassālayā na vijjanti,<br>
aññāya akathaṅkathī;<br>
Amatogadhamanuppattaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Revatattheravatthu</span></h3>
<blockquote class='gatha'>
<p><a class='sc' id='412' data-uid='dhp412'></a><a class='vatthu_gatha' id='411.1'></a><a class='ms' id='p_18Dh_440'></a><a class='msdiv' id='msdiv412'></a>Yodha puññañca pāpañca,<br>
ubho saṅgamupaccagā;<br>
Asokaṃ virajaṃ suddhaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Candābhattheravatthu</span></h3>
<blockquote class='gatha'>
<p><a class='sc' id='413' data-uid='dhp413'></a><a class='vatthu_gatha' id='412.1'></a><a class='pts2ed' id='pts2ed116'></a><a class='ms' id='p_18Dh_441'></a><a class='msdiv' id='msdiv413'></a>Candaṃva vimalaṃ suddhaṃ,<br>
vippasannamanāvilaṃ;<br>
Nandībhavaparikkhīṇaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sīvalittheravatthu</span></h3>
<blockquote class='gatha'>
<p><a class='sc' id='414' data-uid='dhp414'></a><a class='vatthu_gatha' id='413.1'></a><a class='pts1ed' id='pts1ed59'></a><a class='ms' id='p_18Dh_442'></a><a class='msdiv' id='msdiv414'></a><span class='var' id='note254' title='yo imaṃ (bj, s1-3, km, pts1-2)'>Yomaṃ</span> palipathaṃ duggaṃ,<br>
saṃsāraṃ mohamaccagā;<br>
Tiṇṇo <span class='var' id='note255' title='pāragato (bj, s1-3, km, pts1-2)'>pāraṅgato</span> jhāyī,<br>
anejo akathaṃkathī;<br>
Anupādāya nibbuto,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Sundarasamuddattheravatthu</span></h3>
<blockquote class='gatha'>
<p><a class='sc' id='415' data-uid='dhp415'></a><a class='vatthu_gatha' id='414.1'></a><a class='ms' id='p_18Dh_443'></a><a class='msdiv' id='msdiv415'></a>Yodha kāme <span class='var' id='note256' title='pahātvāna (bj) | pahatvāna (pts1-2)'>pahantvāna</span>,<br>
anāgāro paribbaje;<br>
Kāmabhavaparikkhīṇaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Jaṭilattheravatthu</span></h3>
<blockquote class='gatha'>
<p><a class='sc' id='416' data-uid='dhp416'></a><a class='vatthu_gatha' id='415.1'></a><a class='pts2ed' id='pts2ed117'></a><a class='ms' id='p_18Dh_444'></a><a class='msdiv' id='msdiv416'></a>Yodha taṇhaṃ pahantvāna,<br>
anāgāro paribbaje;<br>
Taṇhābhavaparikkhīṇaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Jotikattheravatthu</span></h3>
<blockquote class='gatha'>
<p><a class='sc' id='416a'></a><a class='vatthu_gatha' id='416.1'></a><a class='ms' id='p_18Dh_445'></a><a class='msdiv' id='msdiv417'></a>Yodha taṇhaṃ pahantvāna,<br>
anāgāro paribbaje;<br>
Taṇhābhavaparikkhīṇaṃ,<br>
<span class='var' id='note257' title='idaṃ gāthādvayaṃ (416–417) videsapotthakesu sakideva dassitaṃ'>tamahaṃ brūmi brāhmaṇaṃ</span>.</p>
</blockquote>
<h3><span class='add'>Naṭaputtakattheravatthu</span></h3>
<blockquote class='gatha'>
<p><a class='sc' id='417' data-uid='dhp417'></a><a class='vatthu_gatha' id='417.1'></a><a class='ms' id='p_18Dh_446'></a><a class='msdiv' id='msdiv418'></a>Hitvā mānusakaṃ yogaṃ,<br>
dibbaṃ yogaṃ upaccagā;<br>
Sabbayogavisaṃyuttaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Naṭaputtakattheravatthu</span></h3>
<blockquote class='gatha'>
<p><a class='sc' id='418' data-uid='dhp418'></a><a class='vatthu_gatha' id='418.1'></a><a class='ms' id='p_18Dh_447'></a><a class='msdiv' id='msdiv419'></a>Hitvā ratiñca aratiñca,<br>
sītibhūtaṃ nirūpadhiṃ;<br>
Sabbalokābhibhuṃ vīraṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Vaṅgīsattheravatthu</span></h3>
<blockquote class='gatha'>
<p><a class='sc' id='419' data-uid='dhp419'></a><a class='vatthu_gatha' id='419.1'></a><a class='pts2ed' id='pts2ed118'></a><a class='ms' id='p_18Dh_448'></a><a class='msdiv' id='msdiv420'></a>Cutiṃ yo vedi sattānaṃ,<br>
upapattiñca sabbaso;<br>
Asattaṃ sugataṃ buddhaṃ,<br>
tamahaṃ brūmi brāhmaṇaṃ.</p>
<p><a class='sc' id='420' data-uid='dhp420'></a><a class='vatthu_gatha' id='419.2'></a><a class='ms' id='p_18Dh_449'></a><a class='msdiv' id='msdiv421'></a>Yassa gatiṃ na jānanti,<br>
devā gandhabbamānusā;<br>
Khīṇāsavaṃ arahantaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Dhammadinnāttherīvatthu</span></h3>
<blockquote class='gatha'>
<p><a class='sc' id='421' data-uid='dhp421'></a><a class='vatthu_gatha' id='420.1'></a><a class='ms' id='p_18Dh_450'></a><a class='msdiv' id='msdiv422'></a>Yassa pure ca pacchā ca,<br>
majjhe ca natthi kiñcanaṃ;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Aṅgulimālattheravatthu</span></h3>
<blockquote class='gatha'>
<p><a class='sc' id='422' data-uid='dhp422'></a><a class='vatthu_gatha' id='421.1'></a><a class='pts1ed' id='pts1ed60'></a><a class='ms' id='p_18Dh_451'></a><a class='msdiv' id='msdiv423'></a>Usabhaṃ pavaraṃ vīraṃ,<br>
mahesiṃ vijitāvinaṃ;<br>
Anejaṃ <span class='var' id='note258' title='nahātakaṃ (s1, km, pts1)'>nhātakaṃ</span> buddhaṃ,<br>
tamahaṃ brūmi brāhmaṇaṃ.</p>
</blockquote>
<h3><span class='add'>Devahitabrāhmaṇavatthu</span></h3>
<blockquote class='gatha'>
<p><a class='sc' id='423' data-uid='dhp423'></a><a class='vatthu_gatha' id='422.1'></a><a id='p_18dh_452'></a><a class='msdiv' id='msdiv424'></a>Pubbenivāsaṃ yo vedi,<br>
saggāpāyañca passati;<br>
Atho jātikkhayaṃ patto,<br>
abhiññāvosito muni;<br>
Sabbavositavosānaṃ,<br>
tamahaṃ brūmi brāhmaṇaṃ.</p>
</blockquote>
<p class='endsection'>Brāhmaṇavaggo chabbīsatimo.</p>
<div class='uddana'>
<p><a class='sc' id='uddana'></a><a class='vatthu_gatha' id='422.2'></a><a class='ms' id='p_18Dh_454'></a>Ettāvatā sabbapaṭhame yamakavagge cuddasa vatthūni, appamādavagge nava,cittavagge nava, pupphavagge dvādasa, bālavagge pannarasa, paṇḍitavaggeekādasa, arahantavagge dasa, sahassavagge cuddasa, pāpavagge dvādasa,daṇḍavagge ekādasa, jarāvagge nava, attavagge dasa, lokavagge ekādasa,buddhavagge <span class='var' id='note261' title='aṭṭha (mr)'>nava</span>, sukhavagge aṭṭha, piyavagge nava, kodhavagge aṭṭha, malavaggedvādasa, dhammaṭṭhavagge dasa, maggavagge dvādasa, pakiṇṇakavagge nava,nirayavagge nava, nāgavagge aṭṭha, taṇhāvagge dvādasa, bhikkhuvagge dvādasa,brāhmaṇavagge cattālīsāti pañcādhikāni tīṇi vatthusatāni.</p>
<blockquote class='uddanagatha'>
<p><a class='sc' id='uddana-1'></a><a class='vatthu_gatha' id='422.3'></a><a class='ms' id='p_18Dh_455'></a>Satevīsacatussatā,<br>
catusaccavibhāvinā;<br>
Satattayañca vatthūnaṃ,<br>
pañcādhikaṃ samuṭṭhitāti.</p>
<p><a class='sc' id='uddana-2'></a><a class='vatthu_gatha' id='422.4'></a><a class='pts2ed' id='pts2ed119'></a><a class='ms' id='p_18Dh_457'></a>Yamakappamādo cittaṃ,<br>
pupphaṃ bālena paṇḍito;<br>
Arahanto sahassañca,<br>
pāpaṃ daṇḍena te dasa.</p>
<p><a class='sc' id='uddana-3'></a><a class='vatthu_gatha' id='422.5'></a><a class='ms' id='p_18Dh_458'></a>Jarā attā ca loko ca,<br>
buddho sukhaṃ piyena ca;<br>
Kodho malañca dhammaṭṭho,<br>
maggavaggena vīsati.</p>
<p><a class='sc' id='uddana-4'></a><a class='vatthu_gatha' id='422.6'></a><a class='ms' id='p_18Dh_459'></a>Pakiṇṇaṃ nirayo nāgo,<br>
taṇhā bhikkhu ca brāhmaṇo;<br>
Ete chabbīsati vaggā,<br>
desitādiccabandhunā.</p>
<p><a class='sc' id='uddana-5'></a><a class='vatthu_gatha' id='422.7'></a><a class='ms' id='p_18Dh_461'></a>Yamake vīsati gāthā,<br>
appamādamhi dvādasa;<br>
Ekādasa cittavagge,<br>
pupphavaggamhi soḷasa.</p>
<p><a class='sc' id='uddana-6'></a><a class='vatthu_gatha' id='422.8'></a><a class='ms' id='p_18Dh_462'></a>Bāle ca soḷasa gāthā,<br>
paṇḍitamhi catuddasa;<br>
Arahante dasa gāthā,<br>
sahasse honti soḷasa.</p>
<p><a class='sc' id='uddana-7'></a><a class='vatthu_gatha' id='422.9'></a><a class='ms' id='p_18Dh_463'></a>Terasa pāpavaggamhi,<br>
daṇḍamhi dasa satta ca;<br>
Ekādasa jarā vagge,<br>
attavaggamhi tā dasa.</p>
<p><a class='sc' id='uddana-8'></a><a class='vatthu_gatha' id='422.10'></a><a class='ms' id='p_18Dh_464'></a>Dvādasa lokavaggamhi,<br>
buddhavaggamhi <span class='var' id='note264' title='buddhe caṭṭhārasa bhave (bj) | soḷasa (s1-3, pts1-2)'>ṭhārasa</span>;<br>
Sukhe ca piyavagge ca,<br>
gāthāyo honti dvādasa.</p>
<p><a class='sc' id='uddana-9'></a><a class='vatthu_gatha' id='422.11'></a><a class='ms' id='p_18Dh_465'></a>Cuddasa kodhavaggamhi,<br>
malavaggekavīsati;<br>
Sattarasa ca dhammaṭṭhe,<br>
maggavagge sattarasa.</p>
<p><a class='sc' id='uddana-10'></a><a class='vatthu_gatha' id='422.12'></a><a class='ms' id='p_18Dh_466'></a>Pakiṇṇe soḷasa gāthā,<br>
niraye nāge ca cuddasa;<br>
Chabbīsa taṇhāvaggamhi,<br>
tevīsa bhikkhuvaggikā.</p>
<p><a class='sc' id='uddana-11'></a><a class='vatthu_gatha' id='422.13'></a><a class='ms' id='p_18Dh_467'></a>Ekatālīsagāthāyo,<br>
brāhmaṇe vaggamuttame;<br>
Gāthāsatāni cattāri,<br>
tevīsa ca punāpare;<br>
Dhammapade nipātamhi,<br>
desitādiccabandhunāti.</p>
</blockquote>
</div>
<p class='endbook'>Dhammapadapāḷi samattā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

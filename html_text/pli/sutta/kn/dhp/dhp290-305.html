<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp290-305' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Pakiṇṇakavagga</h1>
</header>
<h3><span class='add'>Attanopubbakammavatthu</span></h3>
<blockquote class='gatha'>
<p><a class='sc' id='290' data-uid='dhp290'></a><a class='vatthu_gatha' id='290.1'></a><a class='pts2ed' id='pts2ed82'></a><a class='ms' id='p_18Dh_313'></a><a class='msdiv' id='msdiv290'></a>Mattāsukhapariccāgā,<br>
passe ce vipulaṃ sukhaṃ;<br>
Caje mattāsukhaṃ dhīro,<br>
sampassaṃ vipulaṃ sukhaṃ.</p>
</blockquote>
<h3><span class='add'>Kukkuṭaṇḍakhādikāvatthu</span></h3>
<blockquote class='gatha'>
<p><a class='sc' id='291' data-uid='dhp291'></a><a class='vatthu_gatha' id='291.1'></a><a class='ms' id='p_18Dh_314'></a><a class='msdiv' id='msdiv291'></a>Paradukkhūpadhānena,<br>
<span class='var' id='note185' title='yo attano (s1-3, pts1-2, mr)'>attano</span> sukhamicchati;<br>
Verasaṃsaggasaṃsaṭṭho,<br>
verā so na parimuccati.</p>
</blockquote>
<h3><span class='add'>Bhaddiyānaṃbhikkhūnaṃvatthu</span></h3>
<blockquote class='gatha'>
<p><a class='sc' id='292' data-uid='dhp292'></a><a class='vatthu_gatha' id='292.1'></a><a class='ms' id='p_18Dh_315'></a><a class='msdiv' id='msdiv292'></a>Yañhi kiccaṃ <span class='var' id='note186' title='tadapaviddhaṃ (bj, s1-3)'>apaviddhaṃ</span>,<br>
akiccaṃ pana karīyati;<br>
Unnaḷānaṃ pamattānaṃ,<br>
tesaṃ vaḍḍhanti āsavā.</p>
<p><a class='sc' id='293' data-uid='dhp293'></a><a class='vatthu_gatha' id='292.2'></a><a class='ms' id='p_18Dh_316'></a><a class='msdiv' id='msdiv293'></a>Yesañca susamāraddhā,<br>
niccaṃ kāyagatā sati;<br>
Akiccaṃ te na sevanti,<br>
kicce sātaccakārino;<br>
Satānaṃ sampajānānaṃ,<br>
atthaṃ gacchanti āsavā.</p>
</blockquote>
<h3><span class='add'>Lakuṇḍakabhaddiyavatthu</span></h3>
<blockquote class='gatha'>
<p><a class='sc' id='294' data-uid='dhp294'></a><a class='vatthu_gatha' id='293.1'></a><a class='pts1ed' id='pts1ed43'></a><a class='pts2ed' id='pts2ed83'></a><a class='ms' id='p_18Dh_317'></a><a class='msdiv' id='msdiv294'></a>Mātaraṃ pitaraṃ hantvā,<br>
rājāno dve ca khattiye;<br>
Raṭṭhaṃ sānucaraṃ hantvā,<br>
anīgho yāti brāhmaṇo.</p>
<p><a class='sc' id='295' data-uid='dhp295'></a><a class='vatthu_gatha' id='293.2'></a><a class='ms' id='p_18Dh_318'></a><a class='msdiv' id='msdiv295'></a>Mātaraṃ pitaraṃ hantvā,<br>
rājāno dve ca sotthiye;<br>
Veyagghapañcamaṃ hantvā,<br>
anīgho yāti brāhmaṇo.</p>
</blockquote>
<h3><span class='add'>Dārusākaṭikaputtavatthu</span></h3>
<blockquote class='gatha'>
<p><a class='sc' id='296' data-uid='dhp296'></a><a class='vatthu_gatha' id='294.1'></a><a class='ms' id='p_18Dh_319'></a><a class='msdiv' id='msdiv296'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
niccaṃ buddhagatā sati.</p>
<p><a class='sc' id='297' data-uid='dhp297'></a><a class='vatthu_gatha' id='294.2'></a><a class='ms' id='p_18Dh_320'></a><a class='msdiv' id='msdiv297'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
niccaṃ dhammagatā sati.</p>
<p><a class='sc' id='298' data-uid='dhp298'></a><a class='vatthu_gatha' id='294.3'></a><a class='ms' id='p_18Dh_321'></a><a class='msdiv' id='msdiv298'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
niccaṃ saṅghagatā sati.</p>
<p><a class='sc' id='299' data-uid='dhp299'></a><a class='vatthu_gatha' id='294.4'></a><a class='pts2ed' id='pts2ed84'></a><a class='ms' id='p_18Dh_322'></a><a class='msdiv' id='msdiv299'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
niccaṃ kāyagatā sati.</p>
<p><a class='sc' id='300' data-uid='dhp300'></a><a class='vatthu_gatha' id='294.5'></a><a class='ms' id='p_18Dh_323'></a><a class='msdiv' id='msdiv300'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
ahiṃsāya rato mano.</p>
<p><a class='sc' id='301' data-uid='dhp301'></a><a class='vatthu_gatha' id='294.6'></a><a class='ms' id='p_18Dh_324'></a><a class='msdiv' id='msdiv301'></a>Suppabuddhaṃ pabujjhanti,<br>
sadā gotamasāvakā;<br>
Yesaṃ divā ca ratto ca,<br>
bhāvanāya rato mano.</p>
</blockquote>
<h3><span class='add'>Vajjiputtakabhikkhuvatthu</span></h3>
<blockquote class='gatha'>
<p><a class='sc' id='302' data-uid='dhp302'></a><a class='vatthu_gatha' id='295.1'></a><a class='ms' id='p_18Dh_325'></a><a class='msdiv' id='msdiv302'></a>Duppabbajjaṃ durabhiramaṃ,<br>
Durāvāsā gharā dukhā;<br>
Dukkhosamānasaṃvāso,<br>
Dukkhānupatitaddhagū;<br>
<span class='var' id='note189' title=' tasmā na caddhagū siyā (sī1), tasmā na caddhagū na ca (ka-ma)'>Tasmā na caddhagū siyā,<br>
Na ca</span> <span class='var' id='note191' title='dukkhānupātito (?)'>dukkhānupatito</span> siyā.</p>
</blockquote>
<h3><span class='add'>Cittagahapativatthu</span></h3>
<blockquote class='gatha'>
<p><a class='sc' id='303' data-uid='dhp303'></a><a class='vatthu_gatha' id='296.1'></a><a class='ms' id='p_18Dh_326'></a><a class='msdiv' id='msdiv303'></a>Saddho sīlena sampanno,<br>
yasobhogasamappito;<br>
Yaṃ yaṃ padesaṃ bhajati,<br>
tattha tattheva pūjito.</p>
</blockquote>
<h3><span class='add'>Cūḷasubhaddāvatthu</span></h3>
<blockquote class='gatha'>
<p><a class='sc' id='304' data-uid='dhp304'></a><a class='vatthu_gatha' id='297.1'></a><a class='pts2ed' id='pts2ed85'></a><a class='ms' id='p_18Dh_327'></a><a class='msdiv' id='msdiv304'></a>Dūre santo pakāsenti,<br>
himavantova pabbato;<br>
Asantettha na dissanti,<br>
rattiṃ khittā yathā sarā.</p>
</blockquote>
<h3><span class='add'>Ekavihārittheravatthu</span></h3>
<blockquote class='gatha'>
<p><a class='sc' id='305' data-uid='dhp305'></a><a class='vatthu_gatha' id='298.1'></a><a class='pts1ed' id='pts1ed44'></a><a class='ms' id='p_18Dh_328'></a><a class='msdiv' id='msdiv305'></a>Ekāsanaṃ ekaseyyaṃ,<br>
eko caramatandito;<br>
Eko damayamattānaṃ,<br>
vanante ramito siyā.</p>
</blockquote>
<p class='endsection'>Pakiṇṇakavaggo ekavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

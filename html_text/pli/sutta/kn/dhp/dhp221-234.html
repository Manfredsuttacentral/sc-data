<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp221-234' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Kodhavagga</h1>
</header>
<h3><span class='add'>Rohinīkhattiyakaññāvatthu</span></h3>
<blockquote class='gatha'>
<p><a class='sc' id='221' data-uid='dhp221'></a><a class='vatthu_gatha' id='221.1'></a><a class='pts2ed' id='pts2ed63'></a><a class='ms' id='p_18Dh_240'></a><a class='msdiv' id='msdiv221'></a>Kodhaṃ jahe vippajaheyya mānaṃ,<br>
Saṃyojanaṃ sabbamatikkameyya;<br>
Taṃ nāmarūpasmimasajjamānaṃ,<br>
Akiñcanaṃ nānupatanti dukkhā.</p>
</blockquote>
<h3><span class='add'>Aññatarabhikkhuvatthu</span></h3>
<blockquote class='gatha'>
<p><a class='sc' id='222' data-uid='dhp222'></a><a class='vatthu_gatha' id='222.1'></a><a class='ms' id='p_18Dh_241'></a><a class='msdiv' id='msdiv222'></a>Yo ve uppatitaṃ kodhaṃ,<br>
rathaṃ bhantaṃva <span class='var' id='note147' title='dhāraye (bj, s1-3, pts1-2)'>vāraye</span>;<br>
Tamahaṃ sārathiṃ brūmi,<br>
rasmiggāho itaro jano.</p>
</blockquote>
<h3><span class='add'>Uttarāupāsikavatthu</span></h3>
<blockquote class='gatha'>
<p><a class='sc' id='223' data-uid='dhp223'></a><a class='vatthu_gatha' id='223.1'></a><a class='ms' id='p_18Dh_242'></a><a class='msdiv' id='msdiv223'></a>Akkodhena jine kodhaṃ,<br>
asādhuṃ sādhunā jine;<br>
Jine kadariyaṃ dānena,<br>
saccenālikavādinaṃ.</p>
</blockquote>
<h3><span class='add'>Mahāmoggallānapañhavatthu</span></h3>
<blockquote class='gatha'>
<p><a class='sc' id='224' data-uid='dhp224'></a><a class='vatthu_gatha' id='224.1'></a><a class='ms' id='p_18Dh_243'></a><a class='msdiv' id='msdiv224'></a>Saccaṃ bhaṇe na kujjheyya,<br>
<span class='var' id='note148' title='dajjā’ppasmimpi (bj) | dajjā appasmi (s1-3, pts2, mr) | dajjā appasmiṃ (pts1)'>dajjā appampi</span> yācito;<br>
Etehi tīhi ṭhānehi,<br>
gacche devāna santike.</p>
</blockquote>
<h3><span class='add'>Buddhapitubrāhmaṇavatthu</span></h3>
<blockquote class='gatha'>
<p><a class='sc' id='225' data-uid='dhp225'></a><a class='vatthu_gatha' id='225.1'></a><a class='pts1ed' id='pts1ed34'></a><a class='pts2ed' id='pts2ed64'></a><a class='ms' id='p_18Dh_244'></a><a class='msdiv' id='msdiv225'></a><span class='var' id='note149' title='ahiṃsakāyā munayo (mr)'>Ahiṃsakā ye munayo</span>,<br>
niccaṃ kāyena saṃvutā;<br>
Te yanti accutaṃ ṭhānaṃ,<br>
yattha gantvā na socare.</p>
</blockquote>
<h3><span class='add'>Puṇṇadāsīvatthu</span></h3>
<blockquote class='gatha'>
<p><a class='sc' id='226' data-uid='dhp226'></a><a class='vatthu_gatha' id='226.1'></a><a class='ms' id='p_18Dh_245'></a><a class='msdiv' id='msdiv226'></a>Sadā jāgaramānānaṃ,<br>
ahorattānusikkhinaṃ;<br>
Nibbānaṃ adhimuttānaṃ,<br>
atthaṃ gacchanti āsavā.</p>
</blockquote>
<h3><span class='add'>Atulaupāsakavatthu</span></h3>
<blockquote class='gatha'>
<p><a class='sc' id='227' data-uid='dhp227'></a><a class='vatthu_gatha' id='227.1'></a><a class='ms' id='p_18Dh_246'></a><a class='msdiv' id='msdiv227'></a>Porāṇametaṃ atula,<br>
netaṃ ajjatanāmiva;<br>
Nindanti tuṇhimāsīnaṃ,<br>
nindanti bahubhāṇinaṃ;<br>
Mitabhāṇimpi nindanti,<br>
natthi loke anindito.</p>
<p><a class='sc' id='228' data-uid='dhp228'></a><a class='vatthu_gatha' id='227.2'></a><a class='pts2ed' id='pts2ed65'></a><a class='ms' id='p_18Dh_247'></a><a class='msdiv' id='msdiv228'></a>Na cāhu na ca bhavissati,<br>
na cetarahi vijjati;<br>
Ekantaṃ nindito poso,<br>
ekantaṃ vā pasaṃsito.</p>
<p><a class='sc' id='229' data-uid='dhp229'></a><a class='vatthu_gatha' id='227.3'></a><a class='ms' id='p_18Dh_248'></a><a class='msdiv' id='msdiv229'></a>Yañce viññū pasaṃsanti,<br>
anuvicca suve suve;<br>
<span class='var' id='note150' title='acchinnavuttiṃ (mr)'>Acchiddavuttiṃ</span> medhāviṃ,<br>
paññāsīlasamāhitaṃ.</p>
<p><a class='sc' id='230' data-uid='dhp230'></a><a class='vatthu_gatha' id='227.4'></a><a class='ms' id='p_18Dh_249'></a><a class='msdiv' id='msdiv230'></a><span class='var' id='note151' title='nekkhaṃ (bj, s1-3, pts1-2)'>Nikkhaṃ</span> jambonadasseva,<br>
ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito.</p>
</blockquote>
<h3><span class='add'>Chabbaggiyavatthu</span></h3>
<blockquote class='gatha'>
<p><a class='sc' id='231' data-uid='dhp231'></a><a class='vatthu_gatha' id='228.1'></a><a class='ms' id='p_18Dh_250'></a><a class='msdiv' id='msdiv231'></a>Kāyappakopaṃ rakkheyya,<br>
kāyena saṃvuto siyā;<br>
Kāyaduccaritaṃ hitvā,<br>
kāyena sucaritaṃ care.</p>
<p><a class='sc' id='232' data-uid='dhp232'></a><a class='vatthu_gatha' id='228.2'></a><a class='ms' id='p_18Dh_251'></a><a class='msdiv' id='msdiv232'></a>Vacīpakopaṃ rakkheyya,<br>
vācāya saṃvuto siyā;<br>
Vacīduccaritaṃ hitvā,<br>
vācāya sucaritaṃ care.</p>
<p><a class='sc' id='233' data-uid='dhp233'></a><a class='vatthu_gatha' id='228.3'></a><a class='pts2ed' id='pts2ed66'></a><a class='ms' id='p_18Dh_252'></a><a class='msdiv' id='msdiv233'></a>Manopakopaṃ rakkheyya,<br>
manasā saṃvuto siyā;<br>
Manoduccaritaṃ hitvā,<br>
manasā sucaritaṃ care.</p>
<p><a class='sc' id='234' data-uid='dhp234'></a><a class='vatthu_gatha' id='228.4'></a><a class='ms' id='p_18Dh_253'></a><a class='msdiv' id='msdiv234'></a>Kāyena saṃvutā dhīrā,<br>
atho vācāya saṃvutā;<br>
Manasā saṃvutā dhīrā,<br>
te ve suparisaṃvutā.</p>
</blockquote>
<p class='endsection'>Kodhavaggo sattarasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp256-272' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Dhammaṭṭhavagga</h1>
</header>
<h3><span class='add'>Vinicchayamahāmattavatthu</span></h3>
<blockquote class='gatha'>
<p><a class='sc' id='256' data-uid='dhp256'></a><a class='vatthu_gatha' id='256.1'></a><a class='pts1ed' id='pts1ed38'></a><a class='pts2ed' id='pts2ed73'></a><a class='ms' id='p_18Dh_277'></a><a class='msdiv' id='msdiv256'></a>Na tena hoti dhammaṭṭho,<br>
yenatthaṃ <span class='var' id='note165' title='sahasā (bj, s1-3, pts1-2)'>sāhasā</span> naye;<br>
Yo ca atthaṃ anatthañca,<br>
ubho niccheyya paṇḍito.</p>
<p><a class='sc' id='257' data-uid='dhp257'></a><a class='vatthu_gatha' id='256.2'></a><a class='ms' id='p_18Dh_278'></a><a class='msdiv' id='msdiv257'></a>Asāhasena dhammena,<br>
samena nayatī pare;<br>
Dhammassa gutto medhāvī,<br>
“ dhammaṭṭho”ti pavuccati.</p>
</blockquote>
<h3><span class='add'>Chabbaggiyavatthu</span></h3>
<blockquote class='gatha'>
<p><a class='sc' id='258' data-uid='dhp258'></a><a class='vatthu_gatha' id='257.1'></a><a class='ms' id='p_18Dh_279'></a><a class='msdiv' id='msdiv258'></a>Na tena paṇḍito hoti,<br>
yāvatā bahu bhāsati;<br>
Khemī averī abhayo,<br>
“ paṇḍito”ti pavuccati.</p>
</blockquote>
<h3><span class='add'>Ekudānakhīṇāsavavatthu</span></h3>
<blockquote class='gatha'>
<p><a class='sc' id='259' data-uid='dhp259'></a><a class='vatthu_gatha' id='258.1'></a><a class='ms' id='p_18Dh_280'></a><a class='msdiv' id='msdiv259'></a>Na tāvatā dhammadharo,<br>
yāvatā bahu bhāsati;<br>
Yo ca appampi sutvāna,<br>
dhammaṃ kāyena passati;<br>
Sa ve dhammadharo hoti,<br>
yo dhammaṃ nappamajjati.</p>
</blockquote>
<h3><span class='add'>Lakuṇḍakabhaddiyattheravatthu</span></h3>
<blockquote class='gatha'>
<p><a class='sc' id='260' data-uid='dhp260'></a><a class='vatthu_gatha' id='259.1'></a><a class='ms' id='p_18Dh_281'></a><a class='msdiv' id='msdiv260'></a>Na tena <span class='var' id='note166' title='thero hoti (bj, s1-3, pts1-2)'>thero so hoti</span>,<br>
yenassa palitaṃ siro;<br>
Paripakko vayo tassa,<br>
“ moghajiṇṇo”ti vuccati.</p>
<p><a class='sc' id='261' data-uid='dhp261'></a><a class='vatthu_gatha' id='259.2'></a><a class='ms' id='p_18Dh_282'></a><a class='msdiv' id='msdiv261'></a>Yamhi saccañca dhammo ca,<br>
ahiṃsā saṃyamo damo;<br>
Sa ve vantamalo dhīro,<br>
“ <span class='var' id='note167' title='so theroti (s1-3, mr) | thero ti (pts1-2)'>thero” iti</span> pavuccati.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='262' data-uid='dhp262'></a><a class='vatthu_gatha' id='260.1'></a><a class='pts2ed' id='pts2ed74'></a><a class='ms' id='p_18Dh_283'></a><a class='msdiv' id='msdiv262'></a>Na vākkaraṇamattena,<br>
vaṇṇapokkharatāya vā;<br>
Sādhurūpo naro hoti,<br>
issukī maccharī saṭho.</p>
<p><a class='sc' id='263' data-uid='dhp263'></a><a class='vatthu_gatha' id='260.2'></a><a class='ms' id='p_18Dh_284'></a><a class='msdiv' id='msdiv263'></a>Yassa cetaṃ samucchinnaṃ,<br>
mūlaghaccaṃ samūhataṃ;<br>
Sa vantadoso medhāvī,<br>
“ sādhurūpo”ti vuccati.</p>
</blockquote>
<h3><span class='add'>Hatthakavatthu</span></h3>
<blockquote class='gatha'>
<p><a class='sc' id='264' data-uid='dhp264'></a><a class='vatthu_gatha' id='261.1'></a><a class='ms' id='p_18Dh_285'></a><a class='msdiv' id='msdiv264'></a>Na muṇḍakena samaṇo,<br>
abbato alikaṃ bhaṇaṃ;<br>
Icchālobhasamāpanno,<br>
samaṇo kiṃ bhavissati.</p>
<p><a class='sc' id='265' data-uid='dhp265'></a><a class='vatthu_gatha' id='261.2'></a><a class='pts1ed' id='pts1ed39'></a><a class='ms' id='p_18Dh_286'></a><a class='msdiv' id='msdiv265'></a>Yo ca sameti pāpāni,<br>
aṇuṃthūlāni sabbaso;<br>
Samitattā hi pāpānaṃ,<br>
“ samaṇo”ti pavuccati.</p>
</blockquote>
<h3><span class='add'>Aññatarabrāhmaṇavatthu</span></h3>
<blockquote class='gatha'>
<p><a class='sc' id='266' data-uid='dhp266'></a><a class='vatthu_gatha' id='262.1'></a><a class='pts2ed' id='pts2ed75'></a><a class='ms' id='p_18Dh_287'></a><a class='msdiv' id='msdiv266'></a>Na tena bhikkhu so hoti,<br>
yāvatā bhikkhate pare;<br>
Vissaṃ dhammaṃ samādāya,<br>
bhikkhu hoti na tāvatā.</p>
<p><a class='sc' id='267' data-uid='dhp267'></a><a class='vatthu_gatha' id='262.2'></a><a class='ms' id='p_18Dh_288'></a><a class='msdiv' id='msdiv267'></a>Yodha puññañca pāpañca,<br>
bāhetvā <span class='var' id='note168' title='brahmacariyaṃ (mr)'>brahmacariyavā</span>;<br>
Saṅkhāya loke carati,<br>
sa ve “bhikkhū”ti vuccati.</p>
</blockquote>
<h3><span class='add'>Titthiyavatthu</span></h3>
<blockquote class='gatha'>
<p><a class='sc' id='268' data-uid='dhp268'></a><a class='vatthu_gatha' id='263.1'></a><a class='ms' id='p_18Dh_289'></a><a class='msdiv' id='msdiv268'></a>Na monena munī hoti,<br>
mūḷharūpo aviddasu;<br>
Yo ca tulaṃva paggayha,<br>
varamādāya paṇḍito.</p>
<p><a class='sc' id='269' data-uid='dhp269'></a><a class='vatthu_gatha' id='263.2'></a><a class='ms' id='p_18Dh_290'></a><a class='msdiv' id='msdiv269'></a>Pāpāni parivajjeti,<br>
sa munī tena so muni;<br>
Yo munāti ubho loke,<br>
“ muni” tena pavuccati.</p>
</blockquote>
<h3><span class='add'>Bālisikavatthu</span></h3>
<blockquote class='gatha'>
<p><a class='sc' id='270' data-uid='dhp270'></a><a class='vatthu_gatha' id='264.1'></a><a class='ms' id='p_18Dh_291'></a><a class='msdiv' id='msdiv270'></a>Na tena ariyo hoti,<br>
yena pāṇāni hiṃsati;<br>
Ahiṃsā sabbapāṇānaṃ,<br>
“ ariyo”ti pavuccati.</p>
</blockquote>
<h3><span class='add'>Sambahulasīlādisampannabhikkhuvatthu</span></h3>
<blockquote class='gatha'>
<p><a class='sc' id='271' data-uid='dhp271'></a><a class='vatthu_gatha' id='265.1'></a><a class='pts2ed' id='pts2ed76'></a><a class='ms' id='p_18Dh_292'></a><a class='msdiv' id='msdiv271'></a>Na sīlabbatamattena,<br>
bāhusaccena vā pana;<br>
Atha vā samādhilābhena,<br>
vivittasayanena vā.</p>
<p><a class='sc' id='272' data-uid='dhp272'></a><a class='vatthu_gatha' id='265.2'></a><a class='ms' id='p_18Dh_293'></a><a class='msdiv' id='msdiv272'></a>Phusāmi nekkhammasukhaṃ,<br>
aputhujjanasevitaṃ;<br>
Bhikkhu vissāsamāpādi,<br>
appatto āsavakkhayaṃ.</p>
</blockquote>
<p class='endsection'>Dhammaṭṭhavaggo ekūnavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

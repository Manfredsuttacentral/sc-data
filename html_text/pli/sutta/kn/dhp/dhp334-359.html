<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp334-359' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Taṇhāvagga</h1>
</header>
<h3><span class='add'>Kapilamacchavatthu</span></h3>
<blockquote class='gatha'>
<p><a class='sc' id='334' data-uid='dhp334'></a><a class='vatthu_gatha' id='334.1'></a><a class='pts2ed' id='pts2ed94'></a><a class='ms' id='p_18Dh_360'></a><a class='msdiv' id='msdiv334'></a>Manujassa pamattacārino,<br>
Taṇhā vaḍḍhati māluvā viya;<br>
So <span class='var' id='note208' title='plavati (bj) | palavatī (s1-3, pts1-2) | palavetī (mr) | uplavatī (?)'>plavatī</span> hurā huraṃ,<br>
Phalamicchaṃva vanasmi vānaro.</p>
<p><a class='sc' id='335' data-uid='dhp335'></a><a class='vatthu_gatha' id='334.2'></a><a class='ms' id='p_18Dh_361'></a><a class='msdiv' id='msdiv335'></a>Yaṃ esā sahate jammī,<br>
taṇhā loke visattikā;<br>
Sokā tassa pavaḍḍhanti,<br>
<span class='var' id='note209' title='abhivaṭṭaṃva (si, pts1) | abhivaḍḍhaṃva (s1-3) | abhivuḍḍhaṃva (mr)'>abhivaṭṭhaṃva</span> bīraṇaṃ.</p>
<p><a class='sc' id='336' data-uid='dhp336'></a><a class='vatthu_gatha' id='334.3'></a><a class='ms' id='p_18Dh_362'></a><a class='msdiv' id='msdiv336'></a>Yo cetaṃ sahate jammiṃ,<br>
taṇhaṃ loke duraccayaṃ;<br>
Sokā tamhā papatanti,<br>
udabinduva pokkharā.</p>
<p><a class='sc' id='337' data-uid='dhp337'></a><a class='vatthu_gatha' id='334.4'></a><a class='ms' id='p_18Dh_363'></a><a class='msdiv' id='msdiv337'></a>Taṃ vo vadāmi bhaddaṃ vo,<br>
yāvantettha samāgatā;<br>
Taṇhāya mūlaṃ khaṇatha,<br>
usīratthova bīraṇaṃ;<br>
Mā vo naḷaṃva sotova,<br>
māro bhañji punappunaṃ.</p>
</blockquote>
<h3><span class='add'>Sūkarapotikāvatthu</span></h3>
<blockquote class='gatha'>
<p><a class='sc' id='338' data-uid='dhp338'></a><a class='vatthu_gatha' id='335.1'></a><a class='pts1ed' id='pts1ed49'></a><a class='pts2ed' id='pts2ed95'></a><a class='ms' id='p_18Dh_364'></a><a class='msdiv' id='msdiv338'></a>Yathāpi mūle anupaddave daḷhe,<br>
Chinnopi rukkho punareva rūhati;<br>
Evampi taṇhānusaye anūhate,<br>
Nibbattatī dukkhamidaṃ punappunaṃ.</p>
<p><a class='sc' id='339' data-uid='dhp339'></a><a class='vatthu_gatha' id='335.2'></a><a class='ms' id='p_18Dh_365'></a><a class='msdiv' id='msdiv339'></a>Yassa chattiṃsati sotā,<br>
manāpasavanā bhusā;<br>
<span class='var' id='note211' title='vāhā vahanti (bj, s1, pts1-2)'>Mahāvahanti</span> duddiṭṭhiṃ,<br>
saṅkappā rāganissitā.</p>
<p><a class='sc' id='340' data-uid='dhp340'></a><a class='vatthu_gatha' id='335.3'></a><a class='ms' id='p_18Dh_366'></a><a class='msdiv' id='msdiv340'></a>Savanti sabbadhi sotā,<br>
latā <span class='var' id='note212' title='ubbhijja (bj, s1-3, km, pts1-2)'>uppajja</span> tiṭṭhati;<br>
Tañca disvā lataṃ jātaṃ,<br>
mūlaṃ paññāya chindatha.</p>
<p><a class='sc' id='341' data-uid='dhp341'></a><a class='vatthu_gatha' id='335.4'></a><a class='pts2ed' id='pts2ed96'></a><a class='ms' id='p_18Dh_367'></a><a class='msdiv' id='msdiv341'></a>Saritāni sinehitāni ca,<br>
Somanassāni bhavanti jantuno;<br>
Te sātasitā sukhesino,<br>
Te ve jātijarūpagā narā.</p>
<p><a class='sc' id='342' data-uid='dhp342'></a><a class='vatthu_gatha' id='335.5'></a><a class='ms' id='p_18Dh_368'></a><a class='msdiv' id='msdiv342'></a>Tasiṇāya purakkhatā pajā,<br>
Parisappanti sasova <span class='var' id='note213' title='bādhito (bahūsu)'>bandhito</span>;<br>
Saṃyojanasaṅgasattakā,<br>
Dukkhamupenti punappunaṃ cirāya.</p>
<p><a class='sc' id='343' data-uid='dhp343'></a><a class='vatthu_gatha' id='335.6'></a><a class='ms' id='p_18Dh_369'></a><a class='msdiv' id='msdiv343'></a>Tasiṇāya purakkhatā pajā,<br>
Parisappanti sasova bandhito;<br>
Tasmā tasiṇaṃ vinodaye,<br>
<span class='var' id='note214' title='bhikkhu ākaṅkhī (bj) | bhikkhu ākaṅkhaṃ (s1-3) | bhikkhu ākaṃkha (pts1-2)'>Ākaṅkhanta</span> virāgamattano.</p>
</blockquote>
<h3><span class='add'>Vibbhantabhikkhuvatthu</span></h3>
<blockquote class='gatha'>
<p><a class='sc' id='344' data-uid='dhp344'></a><a class='vatthu_gatha' id='336.1'></a><a class='ms' id='p_18Dh_370'></a><a class='msdiv' id='msdiv344'></a>Yo nibbanatho vanādhimutto,<br>
Vanamutto vanameva dhāvati;<br>
Taṃ puggalametha passatha,<br>
Mutto bandhanameva dhāvati.</p>
</blockquote>
<h3><span class='add'>Bandhanāgāravatthu</span></h3>
<blockquote class='gatha'>
<p><a class='sc' id='345' data-uid='dhp345'></a><a class='vatthu_gatha' id='337.1'></a><a class='pts1ed' id='pts1ed50'></a><a class='pts2ed' id='pts2ed97'></a><a class='ms' id='p_18Dh_371'></a><a class='msdiv' id='msdiv345'></a>Na taṃ daḷhaṃ bandhanamāhu dhīrā,<br>
Yadāyasaṃ <span class='var' id='note216' title='dārujaṃ babbajañca (bj, pts1) | dārujaṃ pabbajañca (s1-3, pts2)'>dārujapabbajañca</span>;<br>
Sārattarattā maṇikuṇḍalesu,<br>
Puttesu dāresu ca yā apekkhā.</p>
<p><a class='sc' id='346' data-uid='dhp346'></a><a class='vatthu_gatha' id='337.2'></a><a class='ms' id='p_18Dh_372'></a><a class='msdiv' id='msdiv346'></a>Etaṃ daḷhaṃ bandhanamāhu dhīrā,<br>
Ohārinaṃ sithilaṃ duppamuñcaṃ;<br>
Etampi chetvāna paribbajanti,<br>
Anapekkhino kāmasukhaṃ pahāya.</p>
</blockquote>
<h3><span class='add'>Khemātherīvatthu</span></h3>
<blockquote class='gatha'>
<p><a class='sc' id='347' data-uid='dhp347'></a><a class='vatthu_gatha' id='338.1'></a><a class='ms' id='p_18Dh_373'></a><a class='msdiv' id='msdiv347'></a>Ye rāgarattānupatanti sotaṃ,<br>
Sayaṅkataṃ makkaṭakova jālaṃ;<br>
Etampi chetvāna vajanti dhīrā,<br>
Anapekkhino sabbadukkhaṃ pahāya.</p>
</blockquote>
<h3><span class='add'>Uggasenavatthu</span></h3>
<blockquote class='gatha'>
<p><a class='sc' id='348' data-uid='dhp348'></a><a class='vatthu_gatha' id='339.1'></a><a class='pts2ed' id='pts2ed98'></a><a class='ms' id='p_18Dh_374'></a><a class='msdiv' id='msdiv348'></a>Muñca pure muñca pacchato,<br>
Majjhe muñca bhavassa pāragū;<br>
Sabbattha vimuttamānaso,<br>
Na punaṃ jātijaraṃ upehisi.</p>
</blockquote>
<h3><span class='add'>Cūḷadhanuggahapaṇḍitavatthu</span></h3>
<blockquote class='gatha'>
<p><a class='sc' id='349' data-uid='dhp349'></a><a class='vatthu_gatha' id='340.1'></a><a class='ms' id='p_18Dh_375'></a><a class='msdiv' id='msdiv349'></a>Vitakkamathitassa jantuno,<br>
Tibbarāgassa subhānupassino;<br>
Bhiyyo taṇhā pavaḍḍhati,<br>
<span class='var' id='note218' title='esa gāḷhaṃ (mr)'>Esa kho daḷhaṃ</span> karoti bandhanaṃ.</p>
<p><a class='sc' id='350' data-uid='dhp350'></a><a class='vatthu_gatha' id='340.2'></a><a class='ms' id='p_18Dh_376'></a><a class='msdiv' id='msdiv350'></a><span class='var' id='note220' title='vitakkūpasameva (mr)'>Vitakkūpasame ca</span> yo rato,<br>
Asubhaṃ bhāvayate sadā sato;<br>
<span class='var' id='note221' title='eso (?)'>Esa</span> kho byanti kāhiti,<br>
<span class='var' id='note222' title='eso (?)'>Esa</span> checchati mārabandhanaṃ.</p>
</blockquote>
<h3><span class='add'>Māravatthu</span></h3>
<blockquote class='gatha'>
<p><a class='sc' id='351' data-uid='dhp351'></a><a class='vatthu_gatha' id='341.1'></a><a class='pts1ed' id='pts1ed51'></a><a class='pts2ed' id='pts2ed99'></a><a class='ms' id='p_18Dh_377'></a><a class='msdiv' id='msdiv351'></a>Niṭṭhaṅgato asantāsī,<br>
vītataṇho anaṅgaṇo;<br>
Acchindi bhavasallāni,<br>
antimoyaṃ samussayo.</p>
<p><a class='sc' id='352' data-uid='dhp352'></a><a class='vatthu_gatha' id='341.2'></a><a class='ms' id='p_18Dh_378'></a><a class='msdiv' id='msdiv352'></a>Vītataṇho anādāno,<br>
Niruttipadakovido;<br>
Akkharānaṃ sannipātaṃ,<br>
Jaññā pubbāparāni ca;<br>
Sa ve “antimasārīro,<br>
Mahāpañño mahāpuriso”ti vuccati.</p>
</blockquote>
<h3><span class='add'>Upakājīvakavatthu</span></h3>
<blockquote class='gatha'>
<p><a class='sc' id='353' data-uid='dhp353'></a><a class='vatthu_gatha' id='342.1'></a><a class='ms' id='p_18Dh_379'></a><a class='msdiv' id='msdiv353'></a>Sabbābhibhū sabbavidūhamasmi,<br>
Sabbesu dhammesu anūpalitto;<br>
Sabbañjaho taṇhakkhaye vimutto,<br>
Sayaṃ abhiññāya kamuddiseyyaṃ.</p>
</blockquote>
<h3><span class='add'>Sakkapañhavatthu</span></h3>
<blockquote class='gatha'>
<p><a class='sc' id='354' data-uid='dhp354'></a><a class='vatthu_gatha' id='343.1'></a><a class='ms' id='p_18Dh_380'></a><a class='msdiv' id='msdiv354'></a>Sabbadānaṃ dhammadānaṃ jināti,<br>
Sabbarasaṃ dhammaraso jināti;<br>
Sabbaratiṃ dhammarati jināti,<br>
Taṇhakkhayo sabbadukkhaṃ jināti.</p>
</blockquote>
<h3><span class='add'>Aputtakaseṭṭhivatthu</span></h3>
<blockquote class='gatha'>
<p><a class='sc' id='355' data-uid='dhp355'></a><a class='vatthu_gatha' id='344.1'></a><a class='pts2ed' id='pts2ed100'></a><a class='ms' id='p_18Dh_381'></a><a class='msdiv' id='msdiv355'></a>Hananti bhogā dummedhaṃ,<br>
no ca pāragavesino;<br>
Bhogataṇhāya dummedho,<br>
hanti aññeva attanaṃ.</p>
</blockquote>
<h3><span class='add'>Aṅkuravatthu</span></h3>
<blockquote class='gatha'>
<p><a class='sc' id='356' data-uid='dhp356'></a><a class='vatthu_gatha' id='345.1'></a><a class='ms' id='p_18Dh_382'></a><a class='msdiv' id='msdiv356'></a>Tiṇadosāni khettāni,<br>
rāgadosā ayaṃ pajā;<br>
Tasmā hi vītarāgesu,<br>
dinnaṃ hoti mahapphalaṃ.</p>
<p><a class='sc' id='357' data-uid='dhp357'></a><a class='vatthu_gatha' id='345.2'></a><a class='ms' id='p_18Dh_383'></a><a class='msdiv' id='msdiv357'></a>Tiṇadosāni khettāni,<br>
dosadosā ayaṃ pajā;<br>
Tasmā hi vītadosesu,<br>
dinnaṃ hoti mahapphalaṃ.</p>
<p><a class='sc' id='358' data-uid='dhp358'></a><a class='vatthu_gatha' id='345.3'></a><a class='ms' id='p_18Dh_384'></a><a class='msdiv' id='msdiv358'></a>Tiṇadosāni khettāni,<br>
mohadosā ayaṃ pajā;<br>
Tasmā hi vītamohesu,<br>
dinnaṃ hoti mahapphalaṃ.</p>
<p><a class='sc' id='359' data-uid='dhp359'></a><a class='vatthu_gatha' id='345.4'></a><a class='pts1ed' id='pts1ed52'></a><a class='ms' id='p_18Dh_385'></a><a class='msdiv' id='msdiv359'></a><span class='var' id='note224' title=' katthaci potthake dissati-- tiṇadosāni khettāni,'>Tiṇadosāni khettāni,<br>
icchādosā ayaṃ pajā;<br>
Tasmā hi vigaticchesu,<br>
dinnaṃ hoti mahapphalaṃ</span>.</p>
</blockquote>
<p class='endsection'>Taṇhāvaggo catuvīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

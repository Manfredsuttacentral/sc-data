<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp360-382' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Bhikkhuvagga</h1>
</header>
<h3><span class='add'>Pañcabhikkhuvatthu</span></h3>
<blockquote class='gatha'>
<p><a class='sc' id='360' data-uid='dhp360'></a><a class='vatthu_gatha' id='360.1'></a><a class='pts2ed' id='pts2ed102'></a><a class='ms' id='p_18Dh_387'></a><a class='msdiv' id='msdiv360'></a>Cakkhunā saṃvaro sādhu,<br>
sādhu sotena saṃvaro;<br>
Ghānena saṃvaro sādhu,<br>
sādhu jivhāya saṃvaro.</p>
<p><a class='sc' id='361' data-uid='dhp361'></a><a class='vatthu_gatha' id='360.2'></a><a class='ms' id='p_18Dh_388'></a><a class='msdiv' id='msdiv361'></a>Kāyena saṃvaro sādhu,<br>
sādhu vācāya saṃvaro;<br>
Manasā saṃvaro sādhu,<br>
sādhu sabbattha saṃvaro;<br>
Sabbattha saṃvuto bhikkhu,<br>
sabbadukkhā pamuccati.</p>
</blockquote>
<h3><span class='add'>Haṃsaghātakabhikkhuvatthu</span></h3>
<blockquote class='gatha'>
<p><a class='sc' id='362' data-uid='dhp362'></a><a class='vatthu_gatha' id='361.1'></a><a class='ms' id='p_18Dh_389'></a><a class='msdiv' id='msdiv362'></a>Hatthasaṃyato pādasaṃyato,<br>
Vācāsaṃyato saṃyatuttamo;<br>
Ajjhattarato samāhito,<br>
Eko santusito tamāhu bhikkhuṃ.</p>
</blockquote>
<h3><span class='add'>Kokālikavatthu</span></h3>
<blockquote class='gatha'>
<p><a class='sc' id='363' data-uid='dhp363'></a><a class='vatthu_gatha' id='362.1'></a><a class='ms' id='p_18Dh_390'></a><a class='msdiv' id='msdiv363'></a>Yo mukhasaṃyato bhikkhu,<br>
mantabhāṇī anuddhato;<br>
Atthaṃ dhammañca dīpeti,<br>
madhuraṃ tassa bhāsitaṃ.</p>
</blockquote>
<h3><span class='add'>Dhammārāmattheravatthu</span></h3>
<blockquote class='gatha'>
<p><a class='sc' id='364' data-uid='dhp364'></a><a class='vatthu_gatha' id='363.1'></a><a class='pts1ed' id='pts1ed53'></a><a class='pts2ed' id='pts2ed103'></a><a class='ms' id='p_18Dh_391'></a><a class='msdiv' id='msdiv364'></a>Dhammārāmo dhammarato,<br>
dhammaṃ anuvicintayaṃ;<br>
Dhammaṃ anussaraṃ bhikkhu,<br>
saddhammā na parihāyati.</p>
</blockquote>
<h3><span class='add'>Vipakkhasevakabhikkhuvatthu</span></h3>
<blockquote class='gatha'>
<p><a class='sc' id='365' data-uid='dhp365'></a><a class='vatthu_gatha' id='364.1'></a><a class='ms' id='p_18Dh_392'></a><a class='msdiv' id='msdiv365'></a>Salābhaṃ nātimaññeyya,<br>
nāññesaṃ pihayaṃ care;<br>
Aññesaṃ pihayaṃ bhikkhu,<br>
samādhiṃ nādhigacchati.</p>
<p><a class='sc' id='366' data-uid='dhp366'></a><a class='vatthu_gatha' id='364.2'></a><a class='ms' id='p_18Dh_393'></a><a class='msdiv' id='msdiv366'></a>Appalābhopi ce bhikkhu,<br>
salābhaṃ nātimaññati;<br>
Taṃ ve devā pasaṃsanti,<br>
suddhājīviṃ atanditaṃ.</p>
</blockquote>
<h3><span class='add'>Pañcaggadāyakabrāhmaṇavatthu</span></h3>
<blockquote class='gatha'>
<p><a class='sc' id='367' data-uid='dhp367'></a><a class='vatthu_gatha' id='365.1'></a><a class='ms' id='p_18Dh_394'></a><a class='msdiv' id='msdiv367'></a>Sabbaso nāmarūpasmiṃ,<br>
yassa natthi mamāyitaṃ;<br>
Asatā ca na socati,<br>
sa ve “bhikkhū”ti vuccati.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='368' data-uid='dhp368'></a><a class='vatthu_gatha' id='366.1'></a><a class='pts2ed' id='pts2ed104'></a><a class='ms' id='p_18Dh_395'></a><a class='msdiv' id='msdiv368'></a>Mettāvihārī yo bhikkhu,<br>
pasanno buddhasāsane;<br>
Adhigacche padaṃ santaṃ,<br>
saṅkhārūpasamaṃ sukhaṃ.</p>
<p><a class='sc' id='369' data-uid='dhp369'></a><a class='vatthu_gatha' id='366.2'></a><a class='ms' id='p_18Dh_396'></a><a class='msdiv' id='msdiv369'></a>Siñca bhikkhu imaṃ nāvaṃ,<br>
sittā te lahumessati;<br>
Chetvā rāgañca dosañca,<br>
tato nibbānamehisi.</p>
<p><a class='sc' id='370' data-uid='dhp370'></a><a class='vatthu_gatha' id='366.3'></a><a class='ms' id='p_18Dh_397'></a><a class='msdiv' id='msdiv370'></a>Pañca chinde pañca jahe,<br>
pañca cuttari bhāvaye;<br>
Pañca saṅgātigo bhikkhu,<br>
“ oghatiṇṇo”ti vuccati.</p>
<p><a class='sc' id='371' data-uid='dhp371'></a><a class='vatthu_gatha' id='366.4'></a><a class='ms' id='p_18Dh_398'></a><a class='msdiv' id='msdiv371'></a><span class='var' id='note228' title='jhāya tuvaṃ bhikkhu (?)'>Jhāya bhikkhu</span> mā <span class='var' id='note229' title='mā ca pamādo (bj, s1-3, pts1) | mā ca pāmado (pts2)'>pamādo</span>,<br>
Mā te kāmaguṇe <span class='var' id='note230' title='bhamassu (bj, s3, pts1-2) | bhavassu (s1, s2) | ramassu (mr)'>ramessu</span> cittaṃ;<br>
Mā lohaguḷaṃ gilī pamatto,<br>
Mā kandi “dukkhamidan”ti dayhamāno.</p>
<p><a class='sc' id='372' data-uid='dhp372'></a><a class='vatthu_gatha' id='366.5'></a><a class='pts2ed' id='pts2ed105'></a><a class='ms' id='p_18Dh_399'></a><a class='msdiv' id='msdiv372'></a>Natthi jhānaṃ apaññassa,<br>
paññā natthi <span class='var' id='note231' title='ajjhāyato (pts1) | ajhāyino (mr)'>ajhāyato</span>;<br>
Yamhi jhānañca paññā ca,<br>
sa ve nibbānasantike.</p>
<p><a class='sc' id='373' data-uid='dhp373'></a><a class='vatthu_gatha' id='366.6'></a><a class='pts1ed' id='pts1ed54'></a><a class='ms' id='p_18Dh_400'></a><a class='msdiv' id='msdiv373'></a>Suññāgāraṃ paviṭṭhassa,<br>
santacittassa bhikkhuno;<br>
Amānusī rati hoti,<br>
sammā dhammaṃ vipassato.</p>
<p><a class='sc' id='374' data-uid='dhp374'></a><a class='vatthu_gatha' id='366.7'></a><a class='ms' id='p_18Dh_401'></a><a class='msdiv' id='msdiv374'></a>Yato yato sammasati,<br>
khandhānaṃ udayabbayaṃ;<br>
<span class='var' id='note232' title='labhati (bj) | labhate (mr)'>Labhatī</span> pītipāmojjaṃ,<br>
amataṃ taṃ vijānataṃ.</p>
<p><a class='sc' id='375' data-uid='dhp375'></a><a class='vatthu_gatha' id='366.8'></a><a class='ms' id='p_18Dh_402'></a><a class='msdiv' id='msdiv375'></a>Tatrāyamādi bhavati,<br>
idha paññassa bhikkhuno;<br>
Indriyagutti santuṭṭhi,<br>
pātimokkhe ca saṃvaro.</p>
<p><a class='sc' id='376' data-uid='dhp376'></a><a class='vatthu_gatha' id='366.9'></a><a class='pts2ed' id='pts2ed106'></a><a class='ms' id='p_18Dh_403'></a><a class='msdiv' id='msdiv376'></a>Mitte bhajassu kalyāṇe,<br>
suddhājīve atandite;<br>
<span class='var' id='note233' title='paṭisanthāravuttyassa (s1-3) | paṭisanthāravutt’assa (pts1-2) | paṭisandhāravutyassa (mr)'>Paṭisanthāravutyassa</span>,<br>
ācārakusalo siyā;<br>
Tato pāmojjabahulo,<br>
dukkhassantaṃ karissati.</p>
</blockquote>
<h3><span class='add'>Pañcasatabhikkhuvatthu</span></h3>
<blockquote class='gatha'>
<p><a class='sc' id='377' data-uid='dhp377'></a><a class='vatthu_gatha' id='367.1'></a><a class='ms' id='p_18Dh_404'></a><a class='msdiv' id='msdiv377'></a>Vassikā viya pupphāni,<br>
<span class='var' id='note234' title='majjavāni (mr ṭīkā) | paccavāni (mr aṭṭha.)'>maddavāni</span> pamuñcati;<br>
Evaṃ rāgañca dosañca,<br>
vippamuñcetha bhikkhavo.</p>
</blockquote>
<h3><span class='add'>Santakāyattheravatthu</span></h3>
<blockquote class='gatha'>
<p><a class='sc' id='378' data-uid='dhp378'></a><a class='vatthu_gatha' id='368.1'></a><a class='ms' id='p_18Dh_405'></a><a class='msdiv' id='msdiv378'></a>Santakāyo santavāco,<br>
<span class='var' id='note235' title='santamano susamāhito (s1-3) | santamano samāhito (mr)'>santavā susamāhito</span>;<br>
Vantalokāmiso bhikkhu,<br>
“ upasanto”ti vuccati.</p>
</blockquote>
<h3><span class='add'>Naṅgalakulattheravatthu</span></h3>
<blockquote class='gatha'>
<p><a class='sc' id='379' data-uid='dhp379'></a><a class='vatthu_gatha' id='369.1'></a><a class='ms' id='p_18Dh_406'></a><a class='msdiv' id='msdiv379'></a>Attanā codayattānaṃ,<br>
<span class='var' id='note236' title='paṭimāsettamattanā (bj, s1, pts1) | paṭimaṃsetamattanā (s2, s3) | paṭimāse attamattanā (pts2)'>paṭimaṃsetha attanā</span>;<br>
So attagutto satimā,<br>
sukhaṃ bhikkhu vihāhisi.</p>
<p><a class='sc' id='380' data-uid='dhp380'></a><a class='vatthu_gatha' id='369.2'></a><a class='pts2ed' id='pts2ed107'></a><a class='ms' id='p_18Dh_407'></a><a class='msdiv' id='msdiv380'></a>Attā hi attano nātho,<br>
<span class='var' id='note237' title=' etthantare pāṭho videsapotthakesu'>ko hi nātho paro siyā</span>;<br>
Attā hi attano gati,<br>
tasmā <span class='var' id='note239' title='saññamaya’ttānaṃ (bj, s1) | saññama attānaṃ (s2, s3) | aññamay’attānaṃ (pts1) | saññāmay’attānaṃ (pts2)'>saṃyamamattānaṃ</span>;<br>
Assaṃ bhadraṃva vāṇijo.</p>
</blockquote>
<h3><span class='add'>Vakkalittheravatthu</span></h3>
<blockquote class='gatha'>
<p><a class='sc' id='381' data-uid='dhp381'></a><a class='vatthu_gatha' id='370.1'></a><a class='ms' id='p_18Dh_408'></a><a class='msdiv' id='msdiv381'></a>Pāmojjabahulo bhikkhu,<br>
pasanno buddhasāsane;<br>
Adhigacche padaṃ santaṃ,<br>
saṅkhārūpasamaṃ sukhaṃ.</p>
</blockquote>
<h3><span class='add'>Sumanasāmaṇeravatthu</span></h3>
<blockquote class='gatha'>
<p><a class='sc' id='382' data-uid='dhp382'></a><a class='vatthu_gatha' id='371.1'></a><a class='pts1ed' id='pts1ed55'></a><a class='ms' id='p_18Dh_409'></a><a class='msdiv' id='msdiv382'></a>Yo have daharo bhikkhu,<br>
yuñjati buddhasāsane;<br>
<span class='var' id='note240' title='so imaṃ (bj, s1-3, km, pts1)'>Somaṃ</span> lokaṃ pabhāseti,<br>
abbhā muttova candimā.</p>
</blockquote>
<p class='endsection'>Bhikkhuvaggo pañcavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

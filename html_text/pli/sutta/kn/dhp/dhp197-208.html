<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp197-208' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Sukhavagga</h1>
</header>
<h3><span class='add'>Ñātikalahavūpasamanavatthu</span></h3>
<blockquote class='gatha'>
<p><a class='sc' id='197' data-uid='dhp197'></a><a class='vatthu_gatha' id='197.1'></a><a class='pts1ed' id='pts1ed30'></a><a class='pts2ed' id='pts2ed56'></a><a class='ms' id='p_18Dh_213'></a><a class='msdiv' id='msdiv197'></a>Susukhaṃ vata jīvāma,<br>
verinesu averino;<br>
Verinesu manussesu,<br>
viharāma averino.</p>
<p><a class='sc' id='198' data-uid='dhp198'></a><a class='vatthu_gatha' id='197.2'></a><a class='ms' id='p_18Dh_214'></a><a class='msdiv' id='msdiv198'></a>Susukhaṃ vata jīvāma,<br>
āturesu anāturā;<br>
Āturesu manussesu,<br>
viharāma anāturā.</p>
<p><a class='sc' id='199' data-uid='dhp199'></a><a class='vatthu_gatha' id='197.3'></a><a class='ms' id='p_18Dh_215'></a><a class='msdiv' id='msdiv199'></a>Susukhaṃ vata jīvāma,<br>
ussukesu anussukā;<br>
Ussukesu manussesu,<br>
viharāma anussukā.</p>
</blockquote>
<h3><span class='add'>Māravatthu</span></h3>
<blockquote class='gatha'>
<p><a class='sc' id='200' data-uid='dhp200'></a><a class='vatthu_gatha' id='198.1'></a><a class='ms' id='p_18Dh_216'></a><a class='msdiv' id='msdiv200'></a>Susukhaṃ vata jīvāma,<br>
yesaṃ no natthi kiñcanaṃ;<br>
Pītibhakkhā bhavissāma,<br>
devā ābhassarā yathā.</p>
</blockquote>
<h3><span class='add'>Kosalaraññoparājayavatthu</span></h3>
<blockquote class='gatha'>
<p><a class='sc' id='201' data-uid='dhp201'></a><a class='vatthu_gatha' id='199.1'></a><a class='pts2ed' id='pts2ed57'></a><a class='ms' id='p_18Dh_217'></a><a class='msdiv' id='msdiv201'></a>Jayaṃ veraṃ pasavati,<br>
dukkhaṃ seti parājito;<br>
Upasanto sukhaṃ seti,<br>
hitvā jayaparājayaṃ.</p>
</blockquote>
<h3><span class='add'>Aññatarakuladārikāvatthu</span></h3>
<blockquote class='gatha'>
<p><a class='sc' id='202' data-uid='dhp202'></a><a class='vatthu_gatha' id='200.1'></a><a class='ms' id='p_18Dh_218'></a><a class='msdiv' id='msdiv202'></a>Natthi rāgasamo aggi,<br>
Natthi dosasamo kali;<br>
Natthi <span class='var' id='note133' title='khandhādisā (s1-3, pts1-2 rūpasiddhiyā sameti)'>khandhasamā</span> dukkhā,<br>
Natthi santiparaṃ sukhaṃ.</p>
</blockquote>
<h3><span class='add'>Ekaupāsakavatthu</span></h3>
<blockquote class='gatha'>
<p><a class='sc' id='203' data-uid='dhp203'></a><a class='vatthu_gatha' id='201.1'></a><a class='ms' id='p_18Dh_219'></a><a class='msdiv' id='msdiv203'></a>Jighacchāparamā rogā,<br>
<span class='var' id='note134' title='saṅkhārā paramā (bahūsu)'>saṅkhāraparamā</span> dukhā;<br>
Etaṃ ñatvā yathābhūtaṃ,<br>
nibbānaṃ paramaṃ sukhaṃ.</p>
</blockquote>
<h3><span class='add'>Pasenadikosalavatthu</span></h3>
<blockquote class='gatha'>
<p><a class='sc' id='204' data-uid='dhp204'></a><a class='vatthu_gatha' id='202.1'></a><a class='ms' id='p_18Dh_220'></a><a class='msdiv' id='msdiv204'></a>Ārogyaparamā lābhā,<br>
Santuṭṭhiparamaṃ dhanaṃ;<br>
<span class='var' id='note135' title='vissāsaparamā ñātī (bj, pts2) | vissāsaparamo ñāti (si) | vissāsā paramā ñāti (mr)'>Vissāsaparamā ñāti</span>,<br>
<span class='var' id='note136' title='nibbāṇaparamaṃ (bj)'>Nibbānaṃ paramaṃ</span> sukhaṃ.</p>
</blockquote>
<h3><span class='add'>Tissattheravatthu</span></h3>
<blockquote class='gatha'>
<p><a class='sc' id='205' data-uid='dhp205'></a><a class='vatthu_gatha' id='203.1'></a><a class='pts1ed' id='pts1ed31'></a><a class='pts2ed' id='pts2ed58'></a><a class='ms' id='p_18Dh_221'></a><a class='msdiv' id='msdiv205'></a>Pavivekarasaṃ <span class='var' id='note137' title='pītvā (bj, km, pts1-2)'>pitvā</span>,<br>
rasaṃ upasamassa ca;<br>
Niddaro hoti nippāpo,<br>
dhammapītirasaṃ pivaṃ.</p>
</blockquote>
<h3><span class='add'>Sakkavatthu</span></h3>
<blockquote class='gatha'>
<p><a class='sc' id='206' data-uid='dhp206'></a><a class='vatthu_gatha' id='204.1'></a><a class='ms' id='p_18Dh_222'></a><a class='msdiv' id='msdiv206'></a>Sāhu dassanamariyānaṃ,<br>
sannivāso sadā sukho;<br>
Adassanena bālānaṃ,<br>
niccameva sukhī siyā.</p>
<p><a class='sc' id='207' data-uid='dhp207'></a><a class='vatthu_gatha' id='204.2'></a><a class='ms' id='p_18Dh_223'></a><a class='msdiv' id='msdiv207'></a><span class='var' id='note138' title='bālasaṅgaticārī (mr)'>Bālasaṅgatacārī</span> hi,<br>
dīghamaddhāna socati;<br>
Dukkho bālehi saṃvāso,<br>
amitteneva sabbadā;<br>
Dhīro ca sukhasaṃvāso,<br>
ñātīnaṃva samāgamo.</p>
</blockquote>
<blockquote class='gatha'>
<p><a class='sc' id='208' data-uid='dhp208'></a><a class='vatthu_gatha' id='204.3'></a><a class='ms' id='p_18Dh_224'></a><a class='msdiv' id='msdiv208'></a>Tasmā hi—<br>
<a class='vatthu_gatha' id='204.4'></a><a class='ms' id='p_18Dh_225'></a>Dhīrañca paññañca bahussutañca,<br>
Dhorayhasīlaṃ vatavantamariyaṃ;<br>
Taṃ tādisaṃ sappurisaṃ sumedhaṃ,<br>
Bhajetha nakkhattapathaṃva candimā.</p>
</blockquote>
<p class='endsection'>Sukhavaggo pannarasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

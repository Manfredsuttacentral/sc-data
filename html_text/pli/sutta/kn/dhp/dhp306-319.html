<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp306-319' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Nirayavagga</h1>
</header>
<h3><span class='add'>Sundarīparibbājikāvatthu</span></h3>
<blockquote class='gatha'>
<p><a class='sc' id='306' data-uid='dhp306'></a><a class='vatthu_gatha' id='306.1'></a><a class='pts2ed' id='pts2ed86'></a><a class='ms' id='p_18Dh_330'></a><a class='msdiv' id='msdiv306'></a>Abhūtavādī nirayaṃ upeti,<br>
Yo <span class='var' id='note194' title='yo cāpi (bj, mr)'>vāpi</span> katvā <span class='var' id='note195' title='na karomīti cāha (bj, s1-3, pts1)'>na karomi cāha</span>;<br>
Ubhopi te pecca samā bhavanti,<br>
Nihīnakammā manujā parattha.</p>
</blockquote>
<h3><span class='add'>Duccaritaphalapīḷitavatthu</span></h3>
<blockquote class='gatha'>
<p><a class='sc' id='307' data-uid='dhp307'></a><a class='vatthu_gatha' id='307.1'></a><a class='ms' id='p_18Dh_331'></a><a class='msdiv' id='msdiv307'></a>Kāsāvakaṇṭhā bahavo,<br>
pāpadhammā asaññatā;<br>
Pāpā pāpehi kammehi,<br>
nirayaṃ te upapajjare.</p>
</blockquote>
<h3><span class='add'>Vaggumudātīriyabhikkhuvatthu</span></h3>
<blockquote class='gatha'>
<p><a class='sc' id='308' data-uid='dhp308'></a><a class='vatthu_gatha' id='308.1'></a><a class='ms' id='p_18Dh_332'></a><a class='msdiv' id='msdiv308'></a>Seyyo ayoguḷo bhutto,<br>
tatto aggisikhūpamo;<br>
Yañce bhuñjeyya dussīlo,<br>
raṭṭhapiṇḍamasaññato.</p>
</blockquote>
<h3><span class='add'>Khemakaseṭṭhiputtavatthu</span></h3>
<blockquote class='gatha'>
<p><a class='sc' id='309' data-uid='dhp309'></a><a class='vatthu_gatha' id='309.1'></a><a class='ms' id='p_18Dh_333'></a><a class='msdiv' id='msdiv309'></a>Cattāri ṭhānāni naro pamatto,<br>
Āpajjati paradārūpasevī;<br>
Apuññalābhaṃ na nikāmaseyyaṃ,<br>
Nindaṃ tatīyaṃ nirayaṃ catutthaṃ.</p>
<p><a class='sc' id='310' data-uid='dhp310'></a><a class='vatthu_gatha' id='309.2'></a><a class='pts1ed' id='pts1ed45'></a><a class='pts2ed' id='pts2ed87'></a><a class='ms' id='p_18Dh_334'></a><a class='msdiv' id='msdiv310'></a>Apuññalābho ca gatī ca pāpikā,<br>
Bhītassa bhītāya ratī ca thokikā;<br>
Rājā ca daṇḍaṃ garukaṃ paṇeti,<br>
Tasmā naro paradāraṃ na seve.</p>
</blockquote>
<h3><span class='add'>Dubbacabhikkhuvatthu</span></h3>
<blockquote class='gatha'>
<p><a class='sc' id='311' data-uid='dhp311'></a><a class='vatthu_gatha' id='310.1'></a><a class='ms' id='p_18Dh_335'></a><a class='msdiv' id='msdiv311'></a>Kuso yathā duggahito,<br>
hatthamevānukantati;<br>
Sāmaññaṃ dupparāmaṭṭhaṃ,<br>
nirayāyupakaḍḍhati.</p>
<p><a class='sc' id='312' data-uid='dhp312'></a><a class='vatthu_gatha' id='310.2'></a><a class='ms' id='p_18Dh_336'></a><a class='msdiv' id='msdiv312'></a>Yaṃ kiñci sithilaṃ kammaṃ,<br>
saṅkiliṭṭhañca yaṃ vataṃ;<br>
Saṅkassaraṃ brahmacariyaṃ,<br>
na taṃ hoti mahapphalaṃ.</p>
<p><a class='sc' id='313' data-uid='dhp313'></a><a class='vatthu_gatha' id='310.3'></a><a class='pts2ed' id='pts2ed88'></a><a class='ms' id='p_18Dh_337'></a><a class='msdiv' id='msdiv313'></a><span class='var' id='note197' title='kayirañce kayirathenaṃ (s1-3) | kayirā ce kayirā naṃ (mr)'>Kayirā ce kayirāthenaṃ</span>,<br>
daḷhamenaṃ parakkame;<br>
Sithilo hi paribbājo,<br>
bhiyyo ākirate rajaṃ.</p>
</blockquote>
<h3><span class='add'>Issāpakataitthivatthu</span></h3>
<blockquote class='gatha'>
<p><a class='sc' id='314' data-uid='dhp314'></a><a class='vatthu_gatha' id='311.1'></a><a class='ms' id='p_18Dh_338'></a><a class='msdiv' id='msdiv314'></a>Akataṃ dukkaṭaṃ seyyo,<br>
pacchā tappati dukkaṭaṃ;<br>
Katañca sukataṃ seyyo,<br>
yaṃ katvā nānutappati.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='315' data-uid='dhp315'></a><a class='vatthu_gatha' id='312.1'></a><a class='ms' id='p_18Dh_339'></a><a class='msdiv' id='msdiv315'></a>Nagaraṃ yathā paccantaṃ,<br>
guttaṃ santarabāhiraṃ;<br>
Evaṃ gopetha attānaṃ,<br>
<span class='var' id='note198' title='khaṇo ve (pts1-2, mr)'>khaṇo vo</span> mā upaccagā;<br>
Khaṇātītā hi socanti,<br>
nirayamhi samappitā.</p>
</blockquote>
<h3><span class='add'>Nigaṇṭhavatthu</span></h3>
<blockquote class='gatha'>
<p><a class='sc' id='316' data-uid='dhp316'></a><a class='vatthu_gatha' id='313.1'></a><a class='ms' id='p_18Dh_340'></a><a class='msdiv' id='msdiv316'></a>Alajjitāye lajjanti,<br>
lajjitāye na lajjare;<br>
Micchādiṭṭhisamādānā,<br>
sattā gacchanti duggatiṃ.</p>
<p><a class='sc' id='317' data-uid='dhp317'></a><a class='vatthu_gatha' id='313.2'></a><a class='pts2ed' id='pts2ed89'></a><a class='ms' id='p_18Dh_341'></a><a class='msdiv' id='msdiv317'></a>Abhaye bhayadassino,<br>
bhaye cābhayadassino;<br>
Micchādiṭṭhisamādānā,<br>
sattā gacchanti duggatiṃ.</p>
</blockquote>
<h3><span class='add'>Titthiyasāvakavatthu</span></h3>
<blockquote class='gatha'>
<p><a class='sc' id='318' data-uid='dhp318'></a><a class='vatthu_gatha' id='314.1'></a><a class='pts1ed' id='pts1ed46'></a><a class='ms' id='p_18Dh_342'></a><a class='msdiv' id='msdiv318'></a>Avajje vajjamatino,<br>
vajje cāvajjadassino;<br>
Micchādiṭṭhisamādānā,<br>
sattā gacchanti duggatiṃ.</p>
<p><a class='sc' id='319' data-uid='dhp319'></a><a class='vatthu_gatha' id='314.2'></a><a class='ms' id='p_18Dh_343'></a><a class='msdiv' id='msdiv319'></a>Vajjañca vajjato ñatvā,<br>
avajjañca avajjato;<br>
Sammādiṭṭhisamādānā,<br>
sattā gacchanti suggatiṃ.</p>
</blockquote>
<p class='endsection'>Nirayavaggo dvāvīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp320-333' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Nāgavagga</h1>
</header>
<h3><span class='add'>Attadantavatthu</span></h3>
<blockquote class='gatha'>
<p><a class='sc' id='320' data-uid='dhp320'></a><a class='vatthu_gatha' id='320.1'></a><a class='pts2ed' id='pts2ed90'></a><a class='ms' id='p_18Dh_345'></a><a class='msdiv' id='msdiv320'></a>Ahaṃ nāgova saṅgāme,<br>
cāpato patitaṃ saraṃ;<br>
Ativākyaṃ titikkhissaṃ,<br>
dussīlo hi bahujjano.</p>
<p><a class='sc' id='321' data-uid='dhp321'></a><a class='vatthu_gatha' id='320.2'></a><a class='ms' id='p_18Dh_346'></a><a class='msdiv' id='msdiv321'></a>Dantaṃ nayanti samitiṃ,<br>
dantaṃ rājābhirūhati;<br>
Danto seṭṭho manussesu,<br>
yotivākyaṃ titikkhati.</p>
<p><a class='sc' id='322' data-uid='dhp322'></a><a class='vatthu_gatha' id='320.3'></a><a class='ms' id='p_18Dh_347'></a><a class='msdiv' id='msdiv322'></a>Varamassatarā dantā,<br>
ājānīyā <span class='var' id='note200' title='ājānīyāva (s1, s2) | ājānīyā vā (pts1)'>ca</span> sindhavā;<br>
<span class='var' id='note201' title='kuñjarāva (s1, s2) | kuñjarā vā (pts1)'>Kuñjarā ca</span> mahānāgā,<br>
attadanto tato varaṃ.</p>
</blockquote>
<h3><span class='add'>Hatthācariyapubbakabhikkhuvatthu</span></h3>
<blockquote class='gatha'>
<p><a class='sc' id='323' data-uid='dhp323'></a><a class='vatthu_gatha' id='321.1'></a><a class='ms' id='p_18Dh_348'></a><a class='msdiv' id='msdiv323'></a>Na hi etehi yānehi,<br>
gaccheyya agataṃ disaṃ;<br>
Yathāttanā sudantena,<br>
danto dantena gacchati.</p>
</blockquote>
<h3><span class='add'>Parijiṇṇabrāhmaṇaputtavatthu</span></h3>
<blockquote class='gatha'>
<p><a class='sc' id='324' data-uid='dhp324'></a><a class='vatthu_gatha' id='322.1'></a><a class='pts2ed' id='pts2ed91'></a><a class='ms' id='p_18Dh_349'></a><a class='msdiv' id='msdiv324'></a><span class='var' id='note202' title='dhanapālako (bj, s1-3, km, pts1-2)'>Dhanapālo</span> nāma kuñjaro,<br>
<span class='var' id='note203' title='kaṭukappabhedano (bj, s1-3, pts1) | kaṭukapabhedano (pts2)'>Kaṭukabhedano</span> dunnivārayo;<br>
Baddho kabaḷaṃ na bhuñjati,<br>
<span class='var' id='note204' title='susarati (mr)'>Sumarati</span> nāgavanassa kuñjaro.</p>
</blockquote>
<h3><span class='add'>Pasenadikosalavatthu</span></h3>
<blockquote class='gatha'>
<p><a class='sc' id='325' data-uid='dhp325'></a><a class='vatthu_gatha' id='323.1'></a><a class='pts1ed' id='pts1ed47'></a><a class='ms' id='p_18Dh_350'></a><a class='msdiv' id='msdiv325'></a>Middhī yadā hoti mahagghaso ca,<br>
Niddāyitā samparivattasāyī;<br>
Mahāvarāhova nivāpapuṭṭho,<br>
Punappunaṃ gabbhamupeti mando.</p>
</blockquote>
<h3><span class='add'>Sānusāmaṇeravatthu</span></h3>
<blockquote class='gatha'>
<p><a class='sc' id='326' data-uid='dhp326'></a><a class='vatthu_gatha' id='324.1'></a><a class='ms' id='p_18Dh_351'></a><a class='msdiv' id='msdiv326'></a>Idaṃ pure cittamacāri cārikaṃ,<br>
Yenicchakaṃ yatthakāmaṃ yathāsukhaṃ;<br>
Tadajjahaṃ niggahessāmi yoniso,<br>
Hatthippabhinnaṃ viya aṅkusaggaho.</p>
</blockquote>
<h3><span class='add'>Pāveyyakahatthivatthu</span></h3>
<blockquote class='gatha'>
<p><a class='sc' id='327' data-uid='dhp327'></a><a class='vatthu_gatha' id='325.1'></a><a class='ms' id='p_18Dh_352'></a><a class='msdiv' id='msdiv327'></a>Appamādaratā hotha,<br>
sacittamanurakkhatha;<br>
Duggā uddharathattānaṃ,<br>
paṅke sannova kuñjaro.</p>
</blockquote>
<h3><span class='add'>Sambahulabhikkhuvatthu</span></h3>
<blockquote class='gatha'>
<p><a class='sc' id='328' data-uid='dhp328'></a><a class='vatthu_gatha' id='326.1'></a><a class='pts2ed' id='pts2ed92'></a><a class='ms' id='p_18Dh_353'></a><a class='msdiv' id='msdiv328'></a>Sace labhetha nipakaṃ sahāyaṃ,<br>
Saddhiṃ caraṃ sādhuvihāridhīraṃ;<br>
Abhibhuyya sabbāni parissayāni,<br>
Careyya tenattamano satīmā.</p>
<p><a class='sc' id='329' data-uid='dhp329'></a><a class='vatthu_gatha' id='326.2'></a><a class='ms' id='p_18Dh_354'></a><a class='msdiv' id='msdiv329'></a>No ce labhetha nipakaṃ sahāyaṃ,<br>
Saddhiṃ caraṃ sādhuvihāridhīraṃ;<br>
Rājāva raṭṭhaṃ vijitaṃ pahāya,<br>
Eko care mātaṅgaraññeva nāgo.</p>
<p><a class='sc' id='330' data-uid='dhp330'></a><a class='vatthu_gatha' id='326.3'></a><a class='ms' id='p_18Dh_355'></a><a class='msdiv' id='msdiv330'></a>Ekassa caritaṃ seyyo,<br>
Natthi bāle sahāyatā;<br>
Eko care na ca pāpāni kayirā,<br>
Appossukko mātaṅgaraññeva nāgo.</p>
</blockquote>
<h3><span class='add'>Māravatthu</span></h3>
<blockquote class='gatha'>
<p><a class='sc' id='331' data-uid='dhp331'></a><a class='vatthu_gatha' id='327.1'></a><a class='pts2ed' id='pts2ed93'></a><a class='ms' id='p_18Dh_356'></a><a class='msdiv' id='msdiv331'></a>Atthamhi jātamhi sukhā sahāyā,<br>
Tuṭṭhī sukhā yā itarītarena;<br>
Puññaṃ sukhaṃ jīvitasaṅkhayamhi,<br>
Sabbassa dukkhassa sukhaṃ pahānaṃ.</p>
<p><a class='sc' id='332' data-uid='dhp332'></a><a class='vatthu_gatha' id='327.2'></a><a class='pts1ed' id='pts1ed48'></a><a class='ms' id='p_18Dh_357'></a><a class='msdiv' id='msdiv332'></a>Sukhā matteyyatā loke,<br>
atho petteyyatā sukhā;<br>
Sukhā sāmaññatā loke,<br>
atho brahmaññatā sukhā.</p>
<p><a class='sc' id='333' data-uid='dhp333'></a><a class='vatthu_gatha' id='327.3'></a><a class='ms' id='p_18Dh_358'></a><a class='msdiv' id='msdiv333'></a>Sukhaṃ yāva jarā sīlaṃ,<br>
sukhā saddhā patiṭṭhitā;<br>
Sukho paññāya paṭilābho,<br>
pāpānaṃ akaraṇaṃ sukhaṃ.</p>
</blockquote>
<p class='endsection'>Nāgavaggo tevīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp167-178' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Lokavagga</h1>
</header>
<h3><span class='add'>Daharabhikkhuvatthu</span></h3>
<blockquote class='gatha'>
<p><a class='sc' id='167' data-uid='dhp167'></a><a class='vatthu_gatha' id='167.1'></a><a class='pts2ed' id='pts2ed48'></a><a class='ms' id='p_18Dh_180'></a><a class='msdiv' id='msdiv167'></a>Hīnaṃ dhammaṃ na seveyya,<br>
pamādena na saṃvase;<br>
Micchādiṭṭhiṃ na seveyya,<br>
na siyā lokavaḍḍhano.</p>
</blockquote>
<h3><span class='add'>Suddhodanavatthu</span></h3>
<blockquote class='gatha'>
<p><a class='sc' id='168' data-uid='dhp168'></a><a class='vatthu_gatha' id='168.1'></a><a class='ms' id='p_18Dh_181'></a><a class='msdiv' id='msdiv168'></a>Uttiṭṭhe nappamajjeyya,<br>
dhammaṃ sucaritaṃ care;<br>
Dhammacārī sukhaṃ seti,<br>
asmiṃ loke paramhi ca.</p>
<p><a class='sc' id='169' data-uid='dhp169'></a><a class='vatthu_gatha' id='168.2'></a><a class='ms' id='p_18Dh_182'></a><a class='msdiv' id='msdiv169'></a>Dhammaṃ care sucaritaṃ,<br>
na naṃ duccaritaṃ care;<br>
Dhammacārī sukhaṃ seti,<br>
asmiṃ loke paramhi ca.</p>
</blockquote>
<h3><span class='add'>Pañcasatavipassakabhikkhuvatthu</span></h3>
<blockquote class='gatha'>
<p><a class='sc' id='170' data-uid='dhp170'></a><a class='vatthu_gatha' id='169.1'></a><a class='ms' id='p_18Dh_183'></a><a class='msdiv' id='msdiv170'></a>Yathā <span class='var' id='note120' title='bubbulakaṃ (bj, pts2) | bubbuḷakaṃ (pts1)'>pubbuḷakaṃ</span> passe,<br>
yathā passe marīcikaṃ;<br>
Evaṃ lokaṃ avekkhantaṃ,<br>
maccurājā na passati.</p>
</blockquote>
<h3><span class='add'>Abhayarājakumāravatthu</span></h3>
<blockquote class='gatha'>
<p><a class='sc' id='171' data-uid='dhp171'></a><a class='vatthu_gatha' id='170.1'></a><a class='pts2ed' id='pts2ed49'></a><a class='ms' id='p_18Dh_184'></a><a class='msdiv' id='msdiv171'></a>Etha passathimaṃ lokaṃ,<br>
cittaṃ rājarathūpamaṃ;<br>
Yattha bālā visīdanti,<br>
natthi saṅgo vijānataṃ.</p>
</blockquote>
<h3><span class='add'>Sammajjanattheravatthu</span></h3>
<blockquote class='gatha'>
<p><a class='sc' id='172' data-uid='dhp172'></a><a class='vatthu_gatha' id='171.1'></a><a class='pts1ed' id='pts1ed26'></a><a class='ms' id='p_18Dh_185'></a><a class='msdiv' id='msdiv172'></a>Yo ca pubbe pamajjitvā,<br>
pacchā so nappamajjati;<br>
Somaṃ lokaṃ pabhāseti,<br>
abbhā muttova candimā.</p>
</blockquote>
<h3><span class='add'>Aṅgulimālattheravatthu</span></h3>
<blockquote class='gatha'>
<p><a class='sc' id='173' data-uid='dhp173'></a><a class='vatthu_gatha' id='172.1'></a><a class='ms' id='p_18Dh_186'></a><a class='msdiv' id='msdiv173'></a>Yassa pāpaṃ kataṃ kammaṃ,<br>
kusalena <span class='var' id='note121' title='pithīyati (bj, s1-3, pts2) | piṭhīyati (pts1)'>pidhīyati</span>;<br>
Somaṃ lokaṃ pabhāseti,<br>
abbhā muttova candimā.</p>
</blockquote>
<h3><span class='add'>Pesakāradhītāvatthu</span></h3>
<blockquote class='gatha'>
<p><a class='sc' id='174' data-uid='dhp174'></a><a class='vatthu_gatha' id='173.1'></a><a class='ms' id='p_18Dh_187'></a><a class='msdiv' id='msdiv174'></a><span class='var' id='note122' title='andhībhūto (mr)'>Andhabhūto</span> ayaṃ loko,<br>
tanukettha vipassati;<br>
Sakuṇo jālamuttova,<br>
appo saggāya gacchati.</p>
</blockquote>
<h3><span class='add'>Tiṃsabhikkhuvatthu</span></h3>
<blockquote class='gatha'>
<p><a class='sc' id='175' data-uid='dhp175'></a><a class='vatthu_gatha' id='174.1'></a><a class='ms' id='p_18Dh_188'></a><a class='msdiv' id='msdiv175'></a>Haṃsādiccapathe yanti,<br>
ākāse yanti iddhiyā;<br>
Nīyanti dhīrā lokamhā,<br>
jetvā māraṃ <span class='var' id='note123' title='savāhanaṃ (s1-3, pts1-2, mr)'>savāhiniṃ</span>.</p>
</blockquote>
<h3><span class='add'>Ciñcamāṇavikāvatthu</span></h3>
<blockquote class='gatha'>
<p><a class='sc' id='176' data-uid='dhp176'></a><a class='vatthu_gatha' id='175.1'></a><a class='pts2ed' id='pts2ed50'></a><a class='ms' id='p_18Dh_189'></a><a class='msdiv' id='msdiv176'></a>Ekaṃ dhammaṃ atītassa,<br>
musāvādissa jantuno;<br>
Vitiṇṇaparalokassa,<br>
natthi pāpaṃ akāriyaṃ.</p>
</blockquote>
<h3><span class='add'>Asadisadānavatthu</span></h3>
<blockquote class='gatha'>
<p><a class='sc' id='177' data-uid='dhp177'></a><a class='vatthu_gatha' id='176.1'></a><a class='ms' id='p_18Dh_190'></a><a class='msdiv' id='msdiv177'></a>Na ve kadariyā devalokaṃ vajanti,<br>
Bālā have nappasaṃsanti dānaṃ;<br>
Dhīro ca dānaṃ anumodamāno,<br>
Teneva so hoti sukhī parattha.</p>
</blockquote>
<h3><span class='add'>Anāthapiṇḍikaputtakālavatthu</span></h3>
<blockquote class='gatha'>
<p><a class='sc' id='178' data-uid='dhp178'></a><a class='vatthu_gatha' id='177.1'></a><a class='ms' id='p_18Dh_191'></a><a class='msdiv' id='msdiv178'></a>Pathabyā ekarajjena,<br>
saggassa gamanena vā;<br>
Sabbalokādhipaccena,<br>
sotāpattiphalaṃ varaṃ.</p>
</blockquote>
<p class='endsection'>Lokavaggo terasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp273-289' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Maggavagga</h1>
</header>
<h3><span class='add'>Pañcasatabhikkhuvatthu</span></h3>
<blockquote class='gatha'>
<p><a class='sc' id='273' data-uid='dhp273'></a><a class='vatthu_gatha' id='273.1'></a><a class='pts1ed' id='pts1ed40'></a><a class='pts2ed' id='pts2ed77'></a><a class='ms' id='p_18Dh_295'></a><a class='msdiv' id='msdiv273'></a>Maggānaṭṭhaṅgiko seṭṭho,<br>
saccānaṃ caturo padā;<br>
Virāgo seṭṭho dhammānaṃ,<br>
dvipadānañca cakkhumā.</p>
<p><a class='sc' id='274' data-uid='dhp274'></a><a class='vatthu_gatha' id='273.2'></a><a class='ms' id='p_18Dh_296'></a><a class='msdiv' id='msdiv274'></a><span class='var' id='note172' title='esova (bj)'>Eseva</span> maggo natthañño,<br>
Dassanassa visuddhiyā;<br>
Etañhi tumhe paṭipajjatha,<br>
Mārassetaṃ pamohanaṃ.</p>
<p><a class='sc' id='275' data-uid='dhp275'></a><a class='vatthu_gatha' id='273.3'></a><a class='ms' id='p_18Dh_297'></a><a class='msdiv' id='msdiv275'></a>Etañhi tumhe paṭipannā,<br>
dukkhassantaṃ karissatha;<br>
<span class='var' id='note173' title='akkhāto ve (bj, pts1-2)'>Akkhāto vo</span> mayā maggo,<br>
aññāya <span class='var' id='note174' title='sallasanthanaṃ (bj, pts1-2) | sallasatthanaṃ (s1-3)'>sallakantanaṃ</span>.</p>
<p><a class='sc' id='276' data-uid='dhp276'></a><a class='vatthu_gatha' id='273.4'></a><a class='ms' id='p_18Dh_298'></a><a class='msdiv' id='msdiv276'></a>Tumhehi kiccamātappaṃ,<br>
akkhātāro tathāgatā;<br>
Paṭipannā pamokkhanti,<br>
jhāyino mārabandhanā.</p>
</blockquote>
<h3><span class='add'>Aniccalakkhaṇavatthu</span></h3>
<blockquote class='gatha'>
<p><a class='sc' id='277' data-uid='dhp277'></a><a class='vatthu_gatha' id='274.1'></a><a class='pts2ed' id='pts2ed78'></a><a class='ms' id='p_18Dh_299'></a><a class='msdiv' id='msdiv277'></a>“Sabbe saṅkhārā aniccā”ti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.</p>
</blockquote>
<h3><span class='add'>Dukkhalakkhaṇavatthu</span></h3>
<blockquote class='gatha'>
<p><a class='sc' id='278' data-uid='dhp278'></a><a class='vatthu_gatha' id='275.1'></a><a class='ms' id='p_18Dh_300'></a><a class='msdiv' id='msdiv278'></a>“Sabbe saṅkhārā dukkhā”ti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.</p>
</blockquote>
<h3><span class='add'>Anattalakkhaṇavatthu</span></h3>
<blockquote class='gatha'>
<p><a class='sc' id='279' data-uid='dhp279'></a><a class='vatthu_gatha' id='276.1'></a><a class='ms' id='p_18Dh_301'></a><a class='msdiv' id='msdiv279'></a>“Sabbe dhammā anattā”ti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.</p>
</blockquote>
<h3><span class='add'>Padhānakammikatissattheravatthu</span></h3>
<blockquote class='gatha'>
<p><a class='sc' id='280' data-uid='dhp280'></a><a class='vatthu_gatha' id='277.1'></a><a class='ms' id='p_18Dh_302'></a><a class='msdiv' id='msdiv280'></a>Uṭṭhānakālamhi anuṭṭhahāno,<br>
Yuvā balī ālasiyaṃ upeto;<br>
<span class='var' id='note177' title='asampannasaṅkappamano (mr)'>Saṃsannasaṅkappamano</span> kusīto,<br>
Paññāya maggaṃ alaso na vindati.</p>
</blockquote>
<h3><span class='add'>Sūkarapetavatthu</span></h3>
<blockquote class='gatha'>
<p><a class='sc' id='281' data-uid='dhp281'></a><a class='vatthu_gatha' id='278.1'></a><a class='pts1ed' id='pts1ed41'></a><a class='pts2ed' id='pts2ed79'></a><a class='ms' id='p_18Dh_303'></a><a class='msdiv' id='msdiv281'></a>Vācānurakkhī manasā susaṃvuto,<br>
Kāyena ca <span class='var' id='note179' title='akusalaṃ na kayirā (bj, s1-3, km, pts1-2)'>nākusalaṃ kayirā</span>;<br>
Ete tayo kammapathe visodhaye,<br>
Ārādhaye maggamisippaveditaṃ.</p>
</blockquote>
<h3><span class='add'>Poṭṭhilattheravatthu</span></h3>
<blockquote class='gatha'>
<p><a class='sc' id='282' data-uid='dhp282'></a><a class='vatthu_gatha' id='279.1'></a><a class='ms' id='p_18Dh_304'></a><a class='msdiv' id='msdiv282'></a>Yogā ve <span class='var' id='note180' title='jāyati (pts1) | jāyate (katthaci)'>jāyatī</span> bhūri,<br>
ayogā bhūrisaṅkhayo;<br>
Etaṃ dvedhāpathaṃ ñatvā,<br>
bhavāya vibhavāya ca;<br>
Tathāttānaṃ niveseyya,<br>
yathā bhūri pavaḍḍhati.</p>
</blockquote>
<h3><span class='add'>Pañcamahallakabhikkhuvatthu</span></h3>
<blockquote class='gatha'>
<p><a class='sc' id='283' data-uid='dhp283'></a><a class='vatthu_gatha' id='280.1'></a><a class='ms' id='p_18Dh_305'></a><a class='msdiv' id='msdiv283'></a>Vanaṃ chindatha mā rukkhaṃ,<br>
vanato jāyate bhayaṃ;<br>
Chetvā vanañca vanathañca,<br>
nibbanā hotha bhikkhavo.</p>
<p><a class='sc' id='284' data-uid='dhp284'></a><a class='vatthu_gatha' id='280.2'></a><a class='pts2ed' id='pts2ed80'></a><a class='ms' id='p_18Dh_306'></a><a class='msdiv' id='msdiv284'></a>Yāva hi vanatho na chijjati,<br>
Aṇumattopi narassa nārisu;<br>
<span class='var' id='note181' title='paṭibandhamanova (mr)'>Paṭibaddhamanova</span> tāva so,<br>
Vaccho <span class='var' id='note182' title='khīrapānova (si)'>khīrapakova</span> mātari.</p>
</blockquote>
<h3><span class='add'>Suvaṇṇakārattheravatthu</span></h3>
<blockquote class='gatha'>
<p><a class='sc' id='285' data-uid='dhp285'></a><a class='vatthu_gatha' id='281.1'></a><a class='ms' id='p_18Dh_307'></a><a class='msdiv' id='msdiv285'></a>Ucchinda sinehamattano,<br>
Kumudaṃ sāradikaṃva pāṇinā;<br>
Santimaggameva brūhaya,<br>
Nibbānaṃ sugatena desitaṃ.</p>
</blockquote>
<h3><span class='add'>Mahādhanavāṇijavatthu</span></h3>
<blockquote class='gatha'>
<p><a class='sc' id='286' data-uid='dhp286'></a><a class='vatthu_gatha' id='282.1'></a><a class='ms' id='p_18Dh_308'></a><a class='msdiv' id='msdiv286'></a>Idha vassaṃ vasissāmi,<br>
idha hemantagimhisu;<br>
Iti bālo vicinteti,<br>
antarāyaṃ na bujjhati.</p>
</blockquote>
<h3><span class='add'>Kisāgotamīvatthu</span></h3>
<blockquote class='gatha'>
<p><a class='sc' id='287' data-uid='dhp287'></a><a class='vatthu_gatha' id='283.1'></a><a class='pts2ed' id='pts2ed81'></a><a class='ms' id='p_18Dh_309'></a><a class='msdiv' id='msdiv287'></a>Taṃ puttapasusammattaṃ,<br>
byāsattamanasaṃ naraṃ;<br>
Suttaṃ gāmaṃ mahoghova,<br>
maccu ādāya gacchati.</p>
</blockquote>
<h3><span class='add'>Paṭācārāvatthu</span></h3>
<blockquote class='gatha'>
<p><a class='sc' id='288' data-uid='dhp288'></a><a class='vatthu_gatha' id='284.1'></a><a class='pts1ed' id='pts1ed42'></a><a class='ms' id='p_18Dh_310'></a><a class='msdiv' id='msdiv288'></a>Na santi puttā tāṇāya,<br>
na pitā nāpi bandhavā;<br>
Antakenādhipannassa,<br>
natthi ñātīsu tāṇatā.</p>
<p><a class='sc' id='289' data-uid='dhp289'></a><a class='vatthu_gatha' id='284.2'></a><a class='ms' id='p_18Dh_311'></a><a class='msdiv' id='msdiv289'></a>Etamatthavasaṃ ñatvā,<br>
paṇḍito sīlasaṃvuto;<br>
Nibbānagamanaṃ maggaṃ,<br>
khippameva visodhaye.</p>
</blockquote>
<p class='endsection'>Maggavaggo vīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

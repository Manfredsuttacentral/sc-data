<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp90-99' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Arahantavagga</h1>
</header>
<h3><span class='add'>Jīvakapañhavatthu</span></h3>
<blockquote class='gatha'>
<p><a class='sc' id='90' data-uid='dhp90'></a><a class='vatthu_gatha' id='90.1'></a><a class='pts2ed' id='pts2ed26'></a><a class='ms' id='p_18Dh_97'></a><a class='msdiv' id='msdiv90'></a>Gataddhino visokassa,<br>
vippamuttassa sabbadhi;<br>
Sabbaganthappahīnassa,<br>
pariḷāho na vijjati.</p>
</blockquote>
<h3><span class='add'>Mahākassapattheravatthu</span></h3>
<blockquote class='gatha'>
<p><a class='sc' id='91' data-uid='dhp91'></a><a class='vatthu_gatha' id='91.1'></a><a class='ms' id='p_18Dh_98'></a><a class='msdiv' id='msdiv91'></a>Uyyuñjanti satīmanto,<br>
na nikete ramanti te;<br>
Haṃsāva pallalaṃ hitvā,<br>
okamokaṃ jahanti te.</p>
</blockquote>
<h3><span class='add'>Belaṭṭhasīsattheravatthu</span></h3>
<blockquote class='gatha'>
<p><a class='sc' id='92' data-uid='dhp92'></a><a class='vatthu_gatha' id='92.1'></a><a class='pts1ed' id='pts1ed14'></a><a class='ms' id='p_18Dh_99'></a><a class='msdiv' id='msdiv92'></a>Yesaṃ sannicayo natthi,<br>
ye pariññātabhojanā;<br>
Suññato animitto ca,<br>
vimokkho yesaṃ gocaro;<br>
Ākāseva <span class='var' id='note62' title='sakuṇānaṃ (mr)'>sakuntānaṃ</span>,<br>
gati tesaṃ durannayā.</p>
</blockquote>
<h3><span class='add'>Anuruddhattheravatthu</span></h3>
<blockquote class='gatha'>
<p><a class='sc' id='93' data-uid='dhp93'></a><a class='vatthu_gatha' id='93.1'></a><a class='ms' id='p_18Dh_100'></a><a class='msdiv' id='msdiv93'></a>Yassāsavā parikkhīṇā,<br>
āhāre ca anissito;<br>
Suññato animitto ca,<br>
vimokkho yassa gocaro;<br>
Ākāseva sakuntānaṃ,<br>
padaṃ tassa durannayaṃ.</p>
</blockquote>
<h3><span class='add'>Mahākaccāyanattheravatthu</span></h3>
<blockquote class='gatha'>
<p><a class='sc' id='94' data-uid='dhp94'></a><a class='vatthu_gatha' id='94.1'></a><a class='pts2ed' id='pts2ed27'></a><a class='ms' id='p_18Dh_101'></a><a class='msdiv' id='msdiv94'></a><span class='var' id='note64' title='kassindriyāni (^thag2.43#1 [Brahmālittheragāthā])'>Yassindriyāni</span> <span class='var' id='note65' title='samathaṃ gatāni (bj, pts1-2)'>samathaṅgatāni</span>,<br>
Assā yathā sārathinā sudantā;<br>
Pahīnamānassa anāsavassa,<br>
Devāpi tassa pihayanti tādino.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='95' data-uid='dhp95'></a><a class='vatthu_gatha' id='95.1'></a><a class='ms' id='p_18Dh_102'></a><a class='msdiv' id='msdiv95'></a>Pathavisamo no virujjhati,<br>
<span class='var' id='note66' title='indakhīlūpamo (bj, s1-3, pts1-2)'>Indakhilupamo</span> tādi subbato;<br>
Rahadova apetakaddamo,<br>
Saṃsārā na bhavanti tādino.</p>
</blockquote>
<h3><span class='add'>Kosambivāsitissattherasāmaṇeravatthu</span></h3>
<blockquote class='gatha'>
<p><a class='sc' id='96' data-uid='dhp96'></a><a class='vatthu_gatha' id='96.1'></a><a class='ms' id='p_18Dh_103'></a><a class='msdiv' id='msdiv96'></a>Santaṃ tassa manaṃ hoti,<br>
santā vācā ca kamma ca;<br>
Sammadaññāvimuttassa,<br>
upasantassa tādino.</p>
</blockquote>
<h3><span class='add'>Sāriputtattheravatthu</span></h3>
<blockquote class='gatha'>
<p><a class='sc' id='97' data-uid='dhp97'></a><a class='vatthu_gatha' id='97.1'></a><a class='ms' id='p_18Dh_104'></a><a class='msdiv' id='msdiv97'></a>Assaddho akataññū ca,<br>
sandhicchedo ca yo naro;<br>
Hatāvakāso vantāso,<br>
sa ve uttamaporiso.</p>
</blockquote>
<h3><span class='add'>Khadiravaniyarevatattheravatthu</span></h3>
<blockquote class='gatha'>
<p><a class='sc' id='98' data-uid='dhp98'></a><a class='vatthu_gatha' id='98.1'></a><a class='pts2ed' id='pts2ed28'></a><a class='ms' id='p_18Dh_105'></a><a class='msdiv' id='msdiv98'></a>Gāme vā yadi vāraññe,<br>
Ninne vā yadi vā thale;<br>
Yattha arahanto viharanti,<br>
Taṃ bhūmirāmaṇeyyakaṃ.</p>
</blockquote>
<h3><span class='add'>Aññataraitthivatthu</span></h3>
<blockquote class='gatha'>
<p><a class='sc' id='99' data-uid='dhp99'></a><a class='vatthu_gatha' id='99.1'></a><a class='pts1ed' id='pts1ed15'></a><a class='ms' id='p_18Dh_106'></a><a class='msdiv' id='msdiv99'></a>Ramaṇīyāni araññāni,<br>
yattha na ramatī jano;<br>
Vītarāgā ramissanti,<br>
na te kāmagavesino.</p>
</blockquote>
<p class='endsection'>Arahantavaggo sattamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp209-220' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Piyavagga</h1>
</header>
<h3><span class='add'>Tayojanapabbajitavatthu</span></h3>
<blockquote class='gatha'>
<p><a class='sc' id='209' data-uid='dhp209'></a><a class='vatthu_gatha' id='209.1'></a><a class='pts2ed' id='pts2ed60'></a><a class='ms' id='p_18Dh_227'></a><a class='msdiv' id='msdiv209'></a>Ayoge yuñjamattānaṃ,<br>
yogasmiñca ayojayaṃ;<br>
Atthaṃ hitvā piyaggāhī,<br>
pihetattānuyoginaṃ.</p>
<p><a class='sc' id='210' data-uid='dhp210'></a><a class='vatthu_gatha' id='209.2'></a><a class='pts1ed' id='pts1ed32'></a><a class='ms' id='p_18Dh_228'></a><a class='msdiv' id='msdiv210'></a>Mā piyehi samāgañchi,<br>
appiyehi kudācanaṃ;<br>
Piyānaṃ adassanaṃ dukkhaṃ,<br>
appiyānañca dassanaṃ.</p>
<p><a class='sc' id='211' data-uid='dhp211'></a><a class='vatthu_gatha' id='209.3'></a><a class='ms' id='p_18Dh_229'></a><a class='msdiv' id='msdiv211'></a>Tasmā piyaṃ na kayirātha,<br>
piyāpāyo hi pāpako;<br>
Ganthā tesaṃ na vijjanti,<br>
yesaṃ natthi piyāppiyaṃ.</p>
</blockquote>
<h3><span class='add'>Aññatarakuṭumbikavatthu</span></h3>
<blockquote class='gatha'>
<p><a class='sc' id='212' data-uid='dhp212'></a><a class='vatthu_gatha' id='210.1'></a><a class='ms' id='p_18Dh_230'></a><a class='msdiv' id='msdiv212'></a>Piyato <span class='var' id='note141' title='jāyate (mr)'>jāyatī</span> soko,<br>
piyato <span class='var' id='note142' title='jāyate (mr)'>jāyatī</span> bhayaṃ;<br>
Piyato vippamuttassa,<br>
natthi soko kuto bhayaṃ.</p>
</blockquote>
<h3><span class='add'>Visākhāvatthu</span></h3>
<blockquote class='gatha'>
<p><a class='sc' id='213' data-uid='dhp213'></a><a class='vatthu_gatha' id='211.1'></a><a class='pts2ed' id='pts2ed61'></a><a class='ms' id='p_18Dh_231'></a><a class='msdiv' id='msdiv213'></a>Pemato jāyatī soko,<br>
pemato jāyatī bhayaṃ;<br>
Pemato vippamuttassa,<br>
natthi soko kuto bhayaṃ.</p>
</blockquote>
<h3><span class='add'>Licchavīvatthu</span></h3>
<blockquote class='gatha'>
<p><a class='sc' id='214' data-uid='dhp214'></a><a class='vatthu_gatha' id='212.1'></a><a class='ms' id='p_18Dh_232'></a><a class='msdiv' id='msdiv214'></a>Ratiyā jāyatī soko,<br>
ratiyā jāyatī bhayaṃ;<br>
Ratiyā vippamuttassa,<br>
natthi soko kuto bhayaṃ.</p>
</blockquote>
<h3><span class='add'>Anitthigandhakumāravatthu</span></h3>
<blockquote class='gatha'>
<p><a class='sc' id='215' data-uid='dhp215'></a><a class='vatthu_gatha' id='213.1'></a><a class='ms' id='p_18Dh_233'></a><a class='msdiv' id='msdiv215'></a>Kāmato jāyatī soko,<br>
kāmato jāyatī bhayaṃ;<br>
Kāmato vippamuttassa,<br>
natthi soko kuto bhayaṃ.</p>
</blockquote>
<h3><span class='add'>Aññatarabrāhmaṇavatthu</span></h3>
<blockquote class='gatha'>
<p><a class='sc' id='216' data-uid='dhp216'></a><a class='vatthu_gatha' id='214.1'></a><a class='ms' id='p_18Dh_234'></a><a class='msdiv' id='msdiv216'></a>Taṇhāya <span class='var' id='note143' title='jāyate (mr)'>jāyatī</span> soko,<br>
taṇhāya <span class='var' id='note144' title='jāyate (mr)'>jāyatī</span> bhayaṃ;<br>
Taṇhāya vippamuttassa,<br>
natthi soko kuto bhayaṃ.</p>
</blockquote>
<h3><span class='add'>Pañcasatadārakavatthu</span></h3>
<blockquote class='gatha'>
<p><a class='sc' id='217' data-uid='dhp217'></a><a class='vatthu_gatha' id='215.1'></a><a class='pts2ed' id='pts2ed62'></a><a class='ms' id='p_18Dh_235'></a><a class='msdiv' id='msdiv217'></a>Sīladassanasampannaṃ,<br>
dhammaṭṭhaṃ saccavedinaṃ;<br>
Attano kamma kubbānaṃ,<br>
taṃ jano kurute piyaṃ.</p>
</blockquote>
<h3><span class='add'>Ekaanāgāmittheravatthu</span></h3>
<blockquote class='gatha'>
<p><a class='sc' id='218' data-uid='dhp218'></a><a class='vatthu_gatha' id='216.1'></a><a class='ms' id='p_18Dh_236'></a><a class='msdiv' id='msdiv218'></a>Chandajāto anakkhāte,<br>
Manasā ca phuṭo siyā;<br>
Kāmesu ca <span class='var' id='note145' title='apaṭibaddhacitto (s1, s2) | appaṭibandhacitto (mr)'>appaṭibaddhacitto</span>,<br>
Uddhaṃsototi vuccati.</p>
</blockquote>
<h3><span class='add'>Nandiyavatthu</span></h3>
<blockquote class='gatha'>
<p><a class='sc' id='219' data-uid='dhp219'></a><a class='vatthu_gatha' id='217.1'></a><a class='ms' id='p_18Dh_237'></a><a class='msdiv' id='msdiv219'></a>Cirappavāsiṃ purisaṃ,<br>
dūrato sotthimāgataṃ;<br>
Ñātimittā suhajjā ca,<br>
abhinandanti āgataṃ.</p>
<p><a class='sc' id='220' data-uid='dhp220'></a><a class='vatthu_gatha' id='217.2'></a><a class='pts1ed' id='pts1ed33'></a><a class='ms' id='p_18Dh_238'></a><a class='msdiv' id='msdiv220'></a>Tatheva katapuññampi,<br>
asmā lokā paraṃ gataṃ;<br>
Puññāni paṭigaṇhanti,<br>
piyaṃ ñātīva āgataṃ.</p>
</blockquote>
<p class='endsection'>Piyavaggo soḷasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ps3.1' lang='pli'>
<header>
<ul>
<li class='division'>Paṭisambhidāmagga</li>
<li>3 Paññāvagga</li>
</ul>
<h1>3.1. Mahāpaññākathā</h1>
</header>
<p><a class='sc' id='1'></a><a class='pts' id='pts2.185'></a><a class='ms' id='p_26Ps_1735'></a><a class='msdiv' id='msdiv1'></a>Aniccānupassanā bhāvitā bahulīkatā katamaṃ paññaṃ paripūreti? Dukkhānupassanā bhāvitā bahulīkatā katamaṃ paññaṃ paripūreti? Anattānupassanā bhāvitā bahulīkatā katamaṃ paññaṃ paripūreti … pe … paṭinissaggānupassanā bhāvitā bahulīkatā katamaṃ paññaṃ paripūreti?</p>
<p><a class='sc' id='2'></a><a class='ms' id='p_26Ps_1736'></a>Aniccānupassanā bhāvitā bahulīkatā javanapaññaṃ paripūreti. Dukkhānupassanā bhāvitā bahulīkatā nibbedhikapaññaṃ paripūreti. Anattānupassanā bhāvitā bahulīkatā mahāpaññaṃ paripūreti. Nibbidānupassanā bhāvitā bahulīkatā tikkhapaññaṃ paripūreti. Virāgānupassanā bhāvitā bahulīkatā vipulapaññaṃ paripūreti. Nirodhānupassanā bhāvitā bahulīkatā gambhīrapaññaṃ paripūreti. Paṭinissaggānupassanā bhāvitā bahulīkatā <span class='var' id='note299' title='assāmantapaññaṃ (s1-3, pts1)'>asāmantapaññaṃ</span> paripūreti. Imā satta paññā bhāvitā bahulīkatā paṇḍiccaṃ paripūrenti. Imā aṭṭha paññā bhāvitā bahulīkatā puthupaññaṃ paripūrenti. Imā nava paññā bhāvitā bahulīkatā hāsapaññaṃ paripūrenti.</p>
<p><a class='sc' id='3'></a><a class='pts' id='pts2.186'></a><a class='ms' id='p_26Ps_1737'></a>Hāsapaññā paṭibhānapaṭisambhidā. Tassā atthavavatthānato atthapaṭisambhidā adhigatā hoti sacchikatā phassitā paññāya. Dhammavavatthānato dhammapaṭisambhidā adhigatā hoti sacchikatā phassitā paññāya. Niruttivavatthānato niruttipaṭisambhidā adhigatā hoti sacchikatā phassitā paññāya. Paṭibhānavavatthānato paṭibhānapaṭisambhidā adhigatā hoti sacchikatā phassitā paññāya. Tassimā catasso paṭisambhidāyo adhigatā honti sacchikatā phassitā paññāya.</p>
<p><a class='sc' id='4'></a><a class='ms' id='p_26Ps_1738'></a>Rūpe aniccānupassanā bhāvitā bahulīkatā katamaṃ paññaṃ paripūreti … pe … rūpe paṭinissaggānupassanā bhāvitā bahulīkatā katamaṃ paññaṃ paripūreti? Rūpe aniccānupassanā bhāvitā bahulīkatā javanapaññaṃ paripūreti … pe … rūpe paṭinissaggānupassanā bhāvitā bahulīkatā asāmantapaññaṃ paripūreti. Imā satta paññā bhāvitā bahulīkatā paṇḍiccaṃ paripūrenti. Imā aṭṭha paññā bhāvitā bahulīkatā puthupaññaṃ paripūrenti. Imā nava paññā bhāvitā bahulīkatā hāsapaññaṃ paripūrenti.</p>
<p><a class='sc' id='5'></a><a class='ms' id='p_26Ps_1739'></a>Hāsapaññā paṭibhānapaṭisambhidā. Tassā atthavavatthānato atthapaṭisambhidā adhigatā hoti sacchikatā phassitā paññāya. Dhammavavatthānato dhammapaṭisambhidā adhigatā hoti sacchikatā phassitā paññāya. Niruttivavatthānato niruttipaṭisambhidā adhigatā hoti sacchikatā phassitā paññāya. Paṭibhānavavatthānato paṭibhānapaṭisambhidā adhigatā hoti, sacchikatā phassitā paññāya. Tassimā catasso paṭisambhidāyo adhigatā honti sacchikatā phassitā paññāya.</p>
<p><a class='sc' id='6'></a><a class='ms' id='p_26Ps_1740'></a>Vedanāya … pe … saññāya … saṅkhāresu … viññāṇe … cakkhusmiṃ … pe … jarāmaraṇe aniccānupassanā bhāvitā bahulīkatā katamaṃ paññaṃ paripūreti … pe … jarāmaraṇe paṭinissaggānupassanā bhāvitā bahulīkatā katamaṃ paññaṃ paripūreti? Jarāmaraṇe aniccānupassanā bhāvitā bahulīkatā javanapaññaṃ paripūreti … pe … jarāmaraṇe paṭinissaggānupassanā bhāvitā bahulīkatā asāmantapaññaṃ paripūreti. Imā satta paññā bhāvitā bahulīkatā paṇḍiccaṃ paripūrenti. Imā aṭṭha paññā bhāvitā bahulīkatā puthupaññaṃ paripūrenti. Imā nava paññā bhāvitā bahulīkatā hāsapaññaṃ paripūrenti.</p>
<p><a class='sc' id='7'></a><a class='pts' id='pts2.187'></a><a class='ms' id='p_26Ps_1741'></a>Hāsapaññā paṭibhānapaṭisambhidā. Tassā atthavavatthānato atthapaṭisambhidā adhigatā hoti sacchikatā phassitā paññāya. Dhammavavatthānato dhammapaṭisambhidā adhigatā hoti sacchikatā phassitā paññāya. Niruttivavatthānato niruttipaṭisambhidā adhigatā hoti sacchikatā phassitā paññāya. Paṭibhānavavatthānato paṭibhānapaṭisambhidā adhigatā hoti sacchikatā phassitā paññāya. Tassimā catasso paṭisambhidāyo adhigatā honti sacchikatā phassitā paññāya.</p>
<p><a class='sc' id='8'></a><a class='ms' id='p_26Ps_1742'></a><a class='msdiv' id='msdiv2'></a>Rūpe aniccānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe aniccānupassanā bhāvitā bahulīkatā katamaṃ paññaṃ paripūreti? Rūpe dukkhānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe dukkhānupassanā bhāvitā bahulīkatā katamaṃ paññaṃ paripūreti? Rūpe anattānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe anattānupassanā bhāvitā bahulīkatā katamaṃ paññaṃ paripūreti? Rūpe nibbidānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe nibbidānupassanā bhāvitā bahulīkatā katamaṃ paññaṃ paripūreti? Rūpe virāgānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe virāgānupassanā bhāvitā bahulīkatā katamaṃ paññaṃ paripūreti? Rūpe nirodhānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe nirodhānupassanā bhāvitā bahulīkatā katamaṃ paññaṃ paripūreti? Rūpe paṭinissaggānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne rūpe paṭinissaggānupassanā bhāvitā bahulīkatā katamaṃ paññaṃ paripūreti?</p>
<p><a class='sc' id='9'></a><a class='pts' id='pts2.188'></a><a class='ms' id='p_26Ps_1743'></a>Rūpe aniccānupassanā bhāvitā bahulīkatā javanapaññaṃ paripūreti. Atītānāgatapaccuppanne rūpe aniccānupassanā bhāvitā bahulīkatā javanapaññaṃ paripūreti. Rūpe dukkhānupassanā bhāvitā bahulīkatā nibbedhikapaññaṃ paripūreti. Atītānāgatapaccuppanne rūpe dukkhānupassanā bhāvitā bahulīkatā javanapaññaṃ paripūreti. Rūpe anattānupassanā bhāvitā bahulīkatā mahāpaññaṃ paripūreti. Atītānāgatapaccuppanne rūpe anattānupassanā bhāvitā bahulīkatā javanapaññaṃ paripūreti. Rūpe nibbidānupassanā bhāvitā bahulīkatā tikkhapaññaṃ paripūreti. Atītānāgatapaccuppanne rūpe nibbidānupassanā bhāvitā bahulīkatā javanapaññaṃ paripūreti. Rūpe virāgānupassanā bhāvitā bahulīkatā vipulapaññaṃ paripūreti. Atītānāgatapaccuppanne rūpe virāgānupassanā bhāvitā bahulīkatā javanapaññaṃ paripūreti. Rūpe nirodhānupassanā bhāvitā bahulīkatā gambhīrapaññaṃ paripūreti. Atītānāgatapaccuppanne rūpe nirodhānupassanā bhāvitā bahulīkatā javanapaññaṃ paripūreti. Rūpe paṭinissaggānupassanā bhāvitā bahulīkatā asāmantapaññaṃ paripūreti. Atītānāgatapaccuppanne rūpe paṭinissaggānupassanā bhāvitā bahulīkatā javanapaññaṃ paripūreti. Imā satta paññā bhāvitā bahulīkatā paṇḍiccaṃ paripūrenti. Imā aṭṭha paññā bhāvitā bahulīkatā puthupaññaṃ paripūrenti. Imā nava paññā bhāvitā bahulīkatā hāsapaññaṃ paripūrenti.</p>
<p><a class='sc' id='10'></a><a class='ms' id='p_26Ps_1744'></a>Hāsapaññā paṭibhānapaṭisambhidā. Tassā atthavavatthānato atthapaṭisambhidā adhigatā hoti sacchikatā phassitā paññāya. Dhammavavatthānato dhammapaṭisambhidā adhigatā hoti sacchikatā phassitā paññāya. Niruttivavatthānato niruttipaṭisambhidā adhigatā hoti sacchikatā phassitā paññāya. Paṭibhānavavatthānato paṭibhānapaṭisambhidā adhigatā hoti sacchikatā phassitā paññāya. Tassimā catasso paṭisambhidāyo adhigatā honti sacchikatā phassitā paññāya.</p>
<p><a class='sc' id='11'></a><a class='ms' id='p_26Ps_1745'></a>Vedanāya … pe … saññāya … saṅkhāresu … viññāṇe … cakkhusmiṃ … pe … jarāmaraṇe aniccānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne jarāmaraṇe aniccānupassanā bhāvitā bahulīkatā katamaṃ paññaṃ paripūreti … pe … jarāmaraṇe paṭinissaggānupassanā bhāvitā bahulīkatā katamaṃ paññaṃ paripūreti? Atītānāgatapaccuppanne jarāmaraṇe paṭinissaggānupassanā bhāvitā bahulīkatā katamaṃ paññaṃ paripūreti? Jarāmaraṇe aniccānupassanā bhāvitā bahulīkatā javanapaññaṃ paripūreti. Atītānāgatapaccuppanne jarāmaraṇe aniccānupassanā bhāvitā bahulīkatā javanapaññaṃ paripūreti … pe … tassimā catasso paṭisambhidāyo adhigatā honti sacchikatā phassitā paññāya.</p>
<p><a class='sc' id='12'></a> <a class='pts' id='pts2.189'></a><a class='ms' id='p_26Ps_1746'></a><a class='msdiv' id='msdiv3'></a>“Cattārome, bhikkhave, dhammā bhāvitā bahulīkatā sotāpattiphalasacchikiriyāya saṃvattanti. Katame cattāro? Sappurisasaṃsevo, saddhammassavanaṃ, yonisomanasikāro, dhammānudhammapaṭipatti—ime kho, bhikkhave, cattāro dhammā bhāvitā bahulīkatā sotāpattiphalasacchikiriyāya saṃvattanti.</p>
<p><a class='sc' id='13'></a> <a class='ms' id='p_26Ps_1747'></a>Cattārome, bhikkhave, dhammā bhāvitā bahulīkatā sakadāgāmiphalasacchikiriyāya saṃvattanti … pe … anāgāmiphalasacchikiriyāya saṃvattanti … pe … arahattaphalasacchikiriyāya saṃvattanti. Katame cattāro? Sappurisasaṃsevo, saddhammassavanaṃ, yonisomanasikāro, dhammānudhammapaṭipatti—ime kho, bhikkhave, cattāro dhammā bhāvitā bahulīkatā arahattamaggaphalasacchikiriyāya saṃvattanti.</p>
<p><a class='sc' id='14'></a> <a class='ms' id='p_26Ps_1748'></a>Cattārome, bhikkhave, dhammā bhāvitā bahulīkatā paññāpaṭilābhāya saṃvattanti … pe … paññābuddhiyā saṃvattanti, paññāvepullāya saṃvattanti, mahāpaññatāya saṃvattanti, puthupaññatāya saṃvattanti, vipulapaññatāya saṃvattanti, gambhīrapaññatāya saṃvattanti, <span class='var' id='note303' title='assāmantapaññatāya (s1-3, pts1)'>asāmantapaññatāya</span> saṃvattanti, bhūripaññatāya saṃvattanti, paññābāhullāya saṃvattanti, sīghapaññatāya saṃvattanti, lahupaññatāya saṃvattanti, hāsapaññatāya saṃvattanti, javanapaññatāya saṃvattanti, tikkhapaññatāya saṃvattanti, nibbedhikapaññatāya saṃvattanti. Katame cattāro? Sappurisasaṃsevo, saddhammassavanaṃ, yonisomanasikāro, dhammānudhammapaṭipatti—ime kho, bhikkhave, cattāro dhammā bhāvitā bahulīkatā paññāpaṭilābhāya saṃvattanti, paññābuddhiyā saṃvattanti … pe … nibbedhikapaññatāya saṃvattanti”.</p>
<h2>3.1.1. Soḷasapaññāniddesa</h2>
<p><a class='sc' id='15'></a><a class='ms' id='p_26Ps_1749'></a><a class='msdiv' id='msdiv4'></a><strong>Paññāpaṭilābhāya saṃvattantī</strong>ti katamo paññāpaṭilābho? Catunnaṃ maggañāṇānaṃ, catunnaṃ phalañāṇānaṃ, catunnaṃ paṭisambhidāñāṇānaṃ, channaṃ abhiññāñāṇānaṃ, tesattatīnaṃ ñāṇānaṃ, sattasattatīnaṃ ñāṇānaṃ lābho paṭilābho patti sampatti <span class='var' id='note304' title='phusanā (mr)'>phassanā</span> sacchikiriyā upasampadā. Paññāpaṭilābhāya saṃvattantīti—ayaṃ paññā paṭilābho. (1)</p>
<p><a class='sc' id='16'></a><a class='pts' id='pts2.190'></a><a class='ms' id='p_26Ps_1750'></a><strong>Paññābuddhiyā saṃvattantī</strong>ti katamā paññābuddhi? Sattannañca sekkhānaṃ puthujjanakalyāṇakassa ca paññā vaḍḍhati, arahato paññā vaḍḍhati. Vaḍḍhitavaḍḍhanā paññābuddhiyā saṃvattantīti—ayaṃ paññābuddhi. (2)</p>
<p><a class='sc' id='17'></a><a class='ms' id='p_26Ps_1751'></a><strong>Paññāvepullāya saṃvattantī</strong>ti katamaṃ paññāvepullaṃ? Sattannaṃ sekkhānaṃ puthujjanakalyāṇakassa ca paññāvepullaṃ gacchati. Arahato paññā vepullagatā paññāvepullāya saṃvattantīti—idaṃ paññāvepullaṃ. (3)</p>
<p><a class='sc' id='18'></a><a class='pts' id='pts2.191'></a><a class='ms' id='p_26Ps_1752'></a><strong>Mahāpaññatāya saṃvattantī</strong>ti katamā mahāpaññā? Mahante atthe pariggaṇhātīti—mahāpaññā. Mahante dhamme pariggaṇhātīti—mahāpaññā. Mahantā niruttiyo pariggaṇhātīti—mahāpaññā. Mahantāni paṭibhānāni pariggaṇhātīti—mahāpaññā. Mahante sīlakkhandhe pariggaṇhātīti—mahāpaññā. Mahante samādhikkhandhe pariggaṇhātīti—mahāpaññā. Mahante paññākkhandhe pariggaṇhātīti—mahāpaññā. Mahante vimuttikkhandhe pariggaṇhātīti—mahāpaññā. Mahante vimuttiñāṇadassanakkhandhe pariggaṇhātīti— mahāpaññā. Mahantāni ṭhānāṭṭhānāni pariggaṇhātīti—mahāpaññā. Mahantā vihārasamāpattiyo pariggaṇhātīti—mahāpaññā. Mahantāni ariyasaccāni pariggaṇhātīti—mahāpaññā. Mahante satipaṭṭhāne pariggaṇhātīti—mahāpaññā. Mahante sammappadhāne pariggaṇhātīti—mahāpaññā. Mahante iddhipāde pariggaṇhātīti—mahāpaññā. Mahantāni indriyāni pariggaṇhātīti—mahāpaññā. Mahantāni balāni pariggaṇhātīti—mahāpaññā. Mahante bojjhaṅge pariggaṇhātīti— mahāpaññā. <span class='var' id='note305' title='mahante ariyamagge (mr)'>Mahantaṃ ariyamaggaṃ</span> pariggaṇhātīti—mahāpaññā. Mahantāni sāmaññaphalāni pariggaṇhātīti—mahāpaññā. <span class='var' id='note306' title='mahantī abhiññāyo (bj) | mahābhiññāyo (mr)'>Mahantā abhiññāyo</span> pariggaṇhātīti— mahāpaññā. Mahantaṃ paramatthaṃ nibbānaṃ pariggaṇhātīti—mahāpaññā. Mahāpaññatāya saṃvattantīti—ayaṃ mahāpaññā. (4)</p>
<p><a class='sc' id='19'></a><a class='ms' id='p_26Ps_1753'></a><strong>Puthupaññatāya saṃvattantī</strong>ti katamā puthupaññā? Puthunānākhandhesu ñāṇaṃ pavattatīti—puthupaññā. Puthunānādhātūsu ñāṇaṃ pavattatīti—puthupaññā. Puthunānāāyatanesu ñāṇaṃ pavattatīti—puthupaññā. Puthunānāpaṭiccasamuppādesu ñāṇaṃ pavattatīti— puthupaññā. Puthunānāsuññatamanupalabbhesu ñāṇaṃ pavattatīti—puthupaññā. Puthunānāatthesu ñāṇaṃ pavattatīti—puthupaññā. Puthunānādhammesu ñāṇaṃ pavattatīti—puthupaññā. Puthunānāniruttīsu ñāṇaṃ pavattatīti—puthupaññā. Puthunānāpaṭibhānesu ñāṇaṃ pavattatīti—puthupaññā. Puthunānāsīlakkhandhesu ñāṇaṃ pavattatīti—puthupaññā. Puthunānāsamādhikkhandhesu ñāṇaṃ pavattatīti— puthupaññā. Puthunānāpaññākkhandhesu ñāṇaṃ pavattatīti—puthupaññā. Puthunānāvimuttikkhandhesu ñāṇaṃ pavattatīti—puthupaññā. Puthunānāvimuttiñāṇadassanakkhandhesu ñāṇaṃ pavattatīti—puthupaññā. Puthunānāṭhānāṭṭhānesu ñāṇaṃ pavattatīti—puthupaññā. Puthunānāvihārasamāpattīsu ñāṇaṃ pavattatīti—puthupaññā. Puthunānāariyasaccesu ñāṇaṃ pavattatīti—puthupaññā. Puthunānāsatipaṭṭhānesu ñāṇaṃ pavattatīti—puthupaññā. Puthunānāsammappadhānesu ñāṇaṃ pavattatīti—puthupaññā. Puthunānāiddhipādesu ñāṇaṃ pavattatīti—puthupaññā. Puthunānāindriyesu ñāṇaṃ pavattatīti—puthupaññā. Puthunānābalesu ñāṇaṃ pavattatīti—puthupaññā. Puthunānābojjhaṅgesu ñāṇaṃ pavattatīti—puthupaññā. <span class='var' id='note307' title='... maggesu (bj, s1-3, pts1, c1)'>Puthunānāariyamagge</span> ñāṇaṃ pavattatīti—puthupaññā. Puthunānāsāmaññaphalesu ñāṇaṃ pavattatīti—puthupaññā. Puthunānāabhiññāsu ñāṇaṃ pavattatīti—puthupaññā. Puthujjanasādhāraṇe <span class='var' id='note308' title='samatikkamma (s1-3, pts1)'>dhamme atikkamma</span> paramatthe nibbāne ñāṇaṃ pavattatīti—puthupaññā. Puthupaññatāya saṃvattantīti—ayaṃ puthupaññā. (5)</p>
<p><a class='sc' id='20'></a><a class='pts' id='pts2.192'></a><a class='ms' id='p_26Ps_1754'></a><strong>Vipulapaññatāya saṃvattantī</strong>ti katamā vipulapaññā? Vipule atthe pariggaṇhātīti—vipulapaññā. Vipule dhamme pariggaṇhātīti—vipulapaññā. Vipulā niruttiyo pariggaṇhātīti—vipulapaññā. Vipulāni paṭibhānāni pariggaṇhātīti—vipulapaññā. Vipule sīlakkhandhe pariggaṇhātīti—vipulapaññā. Vipule samādhikkhandhe pariggaṇhātīti— vipulapaññā. Vipule paññākkhandhe pariggaṇhātīti—vipulapaññā. Vipule vimuttikkhandhe pariggaṇhātīti—vipulapaññā. Vipule vimuttiñāṇadassanakkhandhe pariggaṇhātīti—vipulapaññā. Vipulāni ṭhānāṭṭhānāni pariggaṇhātīti— vipulapaññā. Vipulā vihārasamāpattiyo pariggaṇhātīti—vipulapaññā. Vipulāni ariyasaccāni pariggaṇhātīti—vipulapaññā. Vipule satipaṭṭhāne pariggaṇhātīti— vipulapaññā. Vipule sammappadhāne pariggaṇhātīti—vipulapaññā. Vipule iddhipāde pariggaṇhātīti—vipulapaññā. Vipulāni indriyāni pariggaṇhātīti— vipulapaññā. Vipulāni balāni pariggaṇhātīti—vipulapaññā. Vipule bojjhaṅge pariggaṇhātīti—vipulapaññā. <span class='var' id='note309' title='vipule ariyamagge (s1-3, c1)'>Vipulaṃ ariyamaggaṃ</span> pariggaṇhātīti—vipulapaññā. Vipulāni sāmaññaphalāni pariggaṇhātīti—vipulapaññā. Vipulā abhiññāyo pariggaṇhātīti—vipulapaññā. Vipulaṃ paramatthaṃ nibbānaṃ pariggaṇhātīti— vipulapaññā. Vipulapaññatāya saṃvattantīti—ayaṃ vipulapaññā. (6)</p>
<p><a class='sc' id='21'></a><a class='pts' id='pts2.193'></a><a class='ms' id='p_26Ps_1755'></a><strong>Gambhīrapaññatāya saṃvattantī</strong>ti katamā gambhīrapaññā? Gambhīresu khandhesu ñāṇaṃ pavattatīti— gambhīrapaññā. Gambhīrāsu dhātūsu ñāṇaṃ pavattatīti—gambhīrapaññā. Gambhīresu āyatanesu ñāṇaṃ pavattatīti—gambhīrapaññā. Gambhīresu paṭiccasamuppādesu ñāṇaṃ pavattatīti—gambhīrapaññā. Gambhīresu suññatamanupalabbhesu ñāṇaṃ pavattatīti—gambhīrapaññā. Gambhīresu atthesu ñāṇaṃ pavattatīti— gambhīrapaññā. Gambhīresu dhammesu ñāṇaṃ pavattatīti—gambhīrapaññā. Gambhīrāsu niruttīsu ñāṇaṃ pavattatīti—gambhīrapaññā. Gambhīresu paṭibhānesu ñāṇaṃ pavattatīti—gambhīrapaññā. Gambhīresu sīlakkhandhesu ñāṇaṃ pavattatīti—gambhīrapaññā. Gambhīresu samādhikkhandhesu ñāṇaṃ pavattatīti— gambhīrapaññā. Gambhīresu paññākkhandhesu ñāṇaṃ pavattatīti—gambhīrapaññā. Gambhīresu vimuttikkhandhesu ñāṇaṃ pavattatīti—gambhīrapaññā. Gambhīresu vimuttiñāṇadassanakkhandhesu ñāṇaṃ pavattatīti—gambhīrapaññā. Gambhīresu ṭhānāṭṭhānesu ñāṇaṃ pavattatīti—gambhīrapaññā. Gambhīrāsu vihārasamāpattīsu ñāṇaṃ pavattatīti—gambhīrapaññā. Gambhīresu ariyasaccesu ñāṇaṃ pavattatīti— gambhīrapaññā. Gambhīresu satipaṭṭhānesu ñāṇaṃ pavattatīti—gambhīrapaññā. Gambhīresu sammappadhānesu ñāṇaṃ pavattatīti—gambhīrapaññā. Gambhīresu iddhipādesu ñāṇaṃ pavattatīti—gambhīrapaññā. Gambhīresu indriyesu ñāṇaṃ pavattatīti—gambhīrapaññā. Gambhīresu balesu ñāṇaṃ pavattatīti— gambhīrapaññā. Gambhīresu bojjhaṅgesu ñāṇaṃ pavattatīti—gambhīrapaññā. Gambhīre ariyamagge ñāṇaṃ pavattatīti—gambhīrapaññā. Gambhīresu sāmaññaphalesu ñāṇaṃ pavattatīti—gambhīrapaññā. Gambhīrāsu abhiññāsu ñāṇaṃ pavattatīti—gambhīrapaññā. Gambhīre paramatthe nibbāne ñāṇaṃ pavattatīti— gambhīrapaññā. Gambhīrapaññatāya saṃvattantīti—ayaṃ gambhīrapaññā. (7)</p>
<p><a class='sc' id='22'></a><a class='ms' id='p_26Ps_1756'></a><strong>Asāmantapaññatāya saṃvattantī</strong>ti katamā asāmantapaññā? Yassa puggalassa atthavavatthānato atthapaṭisambhidā adhigatā hoti sacchikatā phassitā paññāya, dhammavavatthānato dhammapaṭisambhidā adhigatā hoti sacchikatā phassitā paññāya, niruttivavatthānato niruttipaṭisambhidā adhigatā hoti sacchikatā phassitā paññāya, paṭibhānavavatthānato paṭibhānapaṭisambhidā adhigatā hoti sacchikatā phassitā paññāya, tassa atthe ca dhamme ca niruttiyā ca paṭibhāne ca na añño koci sakkoti abhisambhavituṃ. Anabhisambhavanīyo ca so aññehīti— asāmantapañño.</p>
<p><a class='sc' id='23'></a><a class='pts' id='pts2.194'></a><a class='ms' id='p_26Ps_1757'></a>Puthujjanakalyāṇakassa paññā aṭṭhamakassa paññāya dūre vidūre suvidūre na santike na sāmantā. Puthujjanakalyāṇakaṃ upādāya aṭṭhamako asāmantapañño. Aṭṭhamakassa paññā sotāpannassa paññāya dūre vidūre suvidūre na santike na sāmantā. Aṭṭhamakaṃ upādāya sotāpanno asāmantapañño. Sotāpannassa paññā sakadāgāmissa paññāya dūre vidūre suvidūre na santike na sāmantā. Sotāpannaṃ upādāya sakadāgāmī asāmantapañño. Sakadāgāmissa paññā anāgāmissa paññāya dūre vidūre suvidūre na santike na sāmantā. Sakadāgāmiṃ upādāya anāgāmī asāmantapañño. Anāgāmissa paññā arahato paññāya dūre vidūre suvidūre na santike na sāmantā. Anāgāmiṃ upādāya arahā asāmantapañño. Arahato paññā <span class='var' id='note310' title='paccekabuddhassa (bj, s1-3, pts1, mr)'>paccekasambuddhassa</span> paññāya dūre vidūre suvidūre na santike na sāmantā. Arahantaṃ upādāya paccekabuddho asāmantapañño. Paccekabuddhañca sadevakañca lokaṃ upādāya tathāgato arahaṃ sammāsambuddho aggo asāmantapañño.</p>
<p><a class='sc' id='24'></a><a class='ms' id='p_26Ps_1758'></a><a class='msdiv' id='msdiv5'></a>Paññāpabhedakusalo pabhinnañāṇo adhigatappaṭisambhido catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano dhanavā netā vinetā anunetā paññāpetā nijjhāpetā pekkhetā pasādetā. “ So hi bhagavā anuppannassa maggassa uppādetā, asañjātassa maggassa <span class='var' id='note312' title='sañjānetā (s1-3, pts1)'>sañjanetā</span>, anakkhātassa maggassa akkhātā, maggaññū maggavidū maggakovido <span class='var' id='note313' title='maggānugā (bj, s1-3)'>maggānugāmī</span> ca panassa etarahi sāvakā viharanti pacchā samannāgatā”.</p>
<p><a class='sc' id='25'></a> <a class='pts' id='pts2.195'></a><a class='ms' id='p_26Ps_1759'></a>“So hi bhagavā jānaṃ jānāti, passaṃ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato. Natthi tassa bhagavato aññātaṃ adiṭṭhaṃ aviditaṃ asacchikataṃ aphassitaṃ paññāya. <span class='var' id='note315' title='atītānāgatapaccuppannaṃ (s1-3)'>Atītaṃ anāgataṃ paccuppannaṃ</span> upādāya sabbe dhammā sabbākārena buddhassa bhagavato ñāṇamukhe āpāthaṃ āgacchanti. Yaṃ kiñci neyyaṃ nāma atthi <span class='var' id='note316' title='idaṃ padaṃ bj, s1-3, pts1 potthakesu'>taṃ</span> <span class='var' id='note317' title='atthadhammaṃ jānitabbaṃ (s1-3, pts1) | sabbaṃ dhammaṃ jānitabbaṃ (mr)'>sabbaṃ jānitabbaṃ</span>. Attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho, sabbaṃ taṃ antobuddhañāṇe parivattati.</p>
<p><a class='sc' id='26'></a><a class='ms' id='p_26Ps_1760'></a>Sabbaṃ kāyakammaṃ buddhassa bhagavato ñāṇānuparivatti. Sabbaṃ vacīkammaṃ buddhassa bhagavato ñāṇānuparivatti. Sabbaṃ manokammaṃ buddhassa bhagavato ñāṇānuparivatti. Atīte buddhassa bhagavato appaṭihataṃ ñāṇaṃ. Anāgate buddhassa bhagavato appaṭihataṃ ñāṇaṃ. Paccuppanne buddhassa bhagavato appaṭihataṃ ñāṇaṃ. Yāvatakaṃ neyyaṃ tāvatakaṃ ñāṇaṃ, yāvatakaṃ ñāṇaṃ tāvatakaṃ neyyaṃ. Neyyapariyantikaṃ ñāṇaṃ, ñāṇapariyantikaṃ neyyaṃ. Neyyaṃ atikkamitvā ñāṇaṃ nappavattati. Ñāṇaṃ atikkamitvā neyyapatho natthi. Aññamaññapariyantaṭṭhāyino te dhammā. Yathā dvinnaṃ samuggapaṭalānaṃ <span class='var' id='note318' title='sammā phussitānaṃ (bj) | suphussitānaṃ (s1-3, pts1, mr)'>sammā phusitānaṃ</span> heṭṭhimaṃ samuggapaṭalaṃ uparimaṃ nātivattati, uparimaṃ samuggapaṭalaṃ heṭṭhimaṃ nātivattati, aññamaññapariyantaṭṭhāyino; evameva buddhassa bhagavato neyyañca ñāṇañca aññamaññapariyantaṭṭhāyino. Yāvatakaṃ neyyaṃ tāvatakaṃ ñāṇaṃ, yāvatakaṃ ñāṇaṃ tāvatakaṃ neyyaṃ. Neyyapariyantikaṃ ñāṇaṃ, ñāṇapariyantikaṃ neyyaṃ. Neyyaṃ atikkamitvā ñāṇaṃ nappavattati. Ñāṇaṃ atikkamitvā neyyapatho natthi. Aññamaññapariyantaṭṭhāyino te dhammā. Sabbadhammesu buddhassa bhagavato ñāṇaṃ pavattati.</p>
<p><a class='sc' id='27'></a><a class='ms' id='p_26Ps_1761'></a>Sabbe dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā cittuppādappaṭibaddhā. Sabbasattesu buddhassa bhagavato ñāṇaṃ pavattati. Sabbesaṃ sattānaṃ buddho āsayaṃ jānāti, anusayaṃ jānāti, <span class='var' id='note319' title='cariyaṃ (s1-3)'>caritaṃ</span> jānāti, adhimuttiṃ jānāti. Apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte pajānāti. Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.</p>
<p><a class='sc' id='28'></a><a class='pts' id='pts2.196'></a><a class='ms' id='p_26Ps_1762'></a>Yathā ye keci macchakacchapā, antamaso timitimiṅgalaṃ upādāya, antomahāsamudde parivattanti, evamevaṃ sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. Yathā ye keci pakkhino, antamaso garuḷaṃ venateyyaṃ upādāya, ākāsassa padese parivattanti; evameva yepi te sāriputtasamā paññāya tepi buddhañāṇassa padese parivattanti. Buddhañāṇaṃ devamanussānaṃ paññaṃ pharitvā atighaṃsitvā tiṭṭhati.</p>
<p><a class='sc' id='29'></a><a class='ms' id='p_26Ps_1763'></a>Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā <span class='var' id='note320' title='te bhindantā (s1-3, pts1, mr)'>vobhindantā</span> maññe caranti paññāgatena diṭṭhigatāni, te pañhaṃ abhisaṅkharitvā abhisaṅkharitvā tathāgataṃ upasaṅkamitvā pucchanti gūḷhāni ca paṭicchannāni ca. Kathitā visajjitā ca te pañhā bhagavatā honti <span class='var' id='note321' title='niddiṭṭhikāraṇā (s1-3)'>niddiṭṭhakāraṇā</span>. Upakkhittakā ca te bhagavato sampajjanti. Atha kho bhagavā tattha atirocati yadidaṃ paññāyā”ti. Aggo asāmantapañño, asāmantapaññatāya saṃvattantīti—ayaṃ asāmantapaññā. (8)</p>
<p><a class='sc' id='30'></a><a class='pts' id='pts2.197'></a><a class='ms' id='p_26Ps_1764'></a><a class='msdiv' id='msdiv6'></a><strong>Bhūripaññatāya saṃvattantī</strong>ti katamā bhūripaññā? Rāgaṃ abhibhuyyatīti—bhūripaññā. Abhibhavitāti— bhūripaññā. Dosaṃ abhibhuyyatīti—bhūripaññā. Abhibhavitāti—bhūripaññā. Mohaṃ abhibhuyyatīti—bhūripaññā. Abhibhavitāti—bhūripaññā. Kodhaṃ … pe … upanāhaṃ … makkhaṃ … paḷāsaṃ … issaṃ … macchariyaṃ … māyaṃ … sāṭheyyaṃ … thambhaṃ … sārambhaṃ … mānaṃ … atimānaṃ … madaṃ … pamādaṃ … sabbe kilese … sabbe duccarite … sabbe abhisaṅkhāre … pe … sabbe bhavagāmikamme abhibhuyyatīti— bhūripaññā. Abhibhavitāti—bhūripaññā. Rāgo ari taṃ ariṃ maddanipaññāti— bhūripaññā. Doso ari taṃ ariṃ maddanipaññāti—bhūripaññā. Moho ari taṃ ariṃ maddanipaññāti—bhūripaññā. Kodho … pe … upanāho … makkho … paḷāso … issā … macchariyaṃ … māyā … sāṭheyyaṃ … thambho … sārambho … māno … atimāno … mado … pamādo … sabbe kilesā … sabbe duccaritā … sabbe abhisaṅkhārā … pe … sabbe bhavagāmikammā ari taṃ ariṃ maddanipaññāti—bhūripaññā. Bhūri vuccati <span class='var' id='note322' title='paṭhavī (bj, s1-3, pts1)'>pathavī</span>. Tāya pathavisamāya vitthatāya vipulāya paññāya samannāgatoti—bhūripaññā. Api ca paññāya metaṃ adhivacanaṃ. Bhūri medhā pariṇāyikāti—bhūripaññā. Bhūripaññatāya saṃvattantīti—ayaṃ bhūripaññā. (9)</p>
<p><a class='sc' id='31'></a><a class='pts' id='pts2.198'></a><a class='ms' id='p_26Ps_1765'></a><strong>Paññābāhullāya saṃvattantī</strong>ti katamaṃ paññābāhullaṃ? Idhekacco paññāgaruko hoti paññācarito paññāsayo paññādhimutto paññādhajo paññāketu paññādhipateyyo vicayabahulo pavicayabahulo okkhāyanabahulo <span class='var' id='note324' title='sampekkhāyanabahulo (s1-3, pts1, mr)'>samokkhāyanabahulo</span> sampekkhāyanadhammo vibhūtavihārī taccarito taggaruko tabbahulo tanninno tappoṇo tappabbhāro tadadhimutto tadadhipateyyo. Yathā gaṇagaruko vuccati “gaṇabāhuliko”ti, cīvaragaruko vuccati “cīvarabāhuliko”ti, pattagaruko vuccati “pattabāhuliko”ti, senāsanagaruko vuccati “senāsanabāhuliko”ti; evamevaṃ idhekacco paññāgaruko hoti paññācarito paññāsayo paññādhimutto paññādhajo paññāketu paññādhipateyyo vicayabahulo pavicayabahulo okkhāyanabahulo samokkhāyanabahulo sampekkhāyanadhammo vibhūtavihārī taccarito taggaruko tabbahulo tanninno tappoṇo tappabbhāro tadadhimutto tadadhipateyyo. Paññābāhullāya saṃvattantīti—idaṃ paññābāhullaṃ. (10)</p>
<p><a class='sc' id='32'></a><a class='ms' id='p_26Ps_1766'></a><strong>Sīghapaññatāya saṃvattantī</strong>ti katamā sīghapaññā? Sīghaṃ sīghaṃ sīlāni paripūretīti—sīghapaññā. Sīghaṃ sīghaṃ indriyasaṃvaraṃ paripūretīti—sīghapaññā. Sīghaṃ sīghaṃ bhojane mattaññutaṃ paripūretīti—sīghapaññā. Sīghaṃ sīghaṃ jāgariyānuyogaṃ paripūretīti—sīghapaññā. Sīghaṃ sīghaṃ sīlakkhandhaṃ paripūretīti— sīghapaññā. Sīghaṃ sīghaṃ samādhikkhandhaṃ paripūretīti—sīghapaññā. Sīghaṃ sīghaṃ paññākkhandhaṃ paripūretīti—sīghapaññā. Sīghaṃ sīghaṃ vimuttikkhandhaṃ paripūretīti—sīghapaññā. Sīghaṃ sīghaṃ vimuttiñāṇadassanakkhandhaṃ paripūretīti—sīghapaññā. Sīghaṃ sīghaṃ ṭhānāṭṭhānāni paṭivijjhatīti— sīghapaññā. Sīghaṃ sīghaṃ vihārasamāpattiyo paripūretīti—sīghapaññā. Sīghaṃ sīghaṃ ariyasaccāni paṭivijjhatīti—sīghapaññā. Sīghaṃ sīghaṃ satipaṭṭhāne bhāvetīti—sīghapaññā. Sīghaṃ sīghaṃ sammappadhāne bhāvetīti—sīghapaññā. Sīghaṃ sīghaṃ iddhipāde bhāvetīti—sīghapaññā. Sīghaṃ sīghaṃ indriyāni bhāvetīti—sīghapaññā. Sīghaṃ sīghaṃ balāni bhāvetīti—sīghapaññā. Sīghaṃ sīghaṃ bojjhaṅge bhāvetīti—sīghapaññā. Sīghaṃ sīghaṃ ariyamaggaṃ bhāvetīti— sīghapaññā. Sīghaṃ sīghaṃ sāmaññaphalāni sacchikarotīti—sīghapaññā. Sīghaṃ sīghaṃ abhiññāyo paṭivijjhatīti—sīghapaññā. Sīghaṃ sīghaṃ paramatthaṃ nibbānaṃ sacchikarotīti—sīghapaññā. Sīghapaññatāya saṃvattantīti—ayaṃ sīghapaññā. (11)</p>
<p><a class='sc' id='33'></a><a class='pts' id='pts2.199'></a><a class='ms' id='p_26Ps_1767'></a><strong>Lahupaññatāya saṃvattantī</strong>ti katamā lahupaññā? Lahuṃ lahuṃ sīlāni paripūretīti—lahupaññā. Lahuṃ lahuṃ indriyasaṃvaraṃ paripūretīti—lahupaññā. Lahuṃ lahuṃ bhojane mattaññutaṃ paripūretīti—lahupaññā. Lahuṃ lahuṃ jāgariyānuyogaṃ paripūretīti—lahupaññā. Lahuṃ lahuṃ sīlakkhandhaṃ … pe … samādhikkhandhaṃ … paññākkhandhaṃ … vimuttikkhandhaṃ … vimuttiñāṇadassanakkhandhaṃ paripūretīti—lahupaññā. Lahuṃ lahuṃ ṭhānāṭṭhānāni paṭivijjhatīti—lahupaññā. Lahuṃ lahuṃ vihārasamāpattiyo paripūretīti—lahupaññā. Lahuṃ lahuṃ ariyasaccāni paṭivijjhatīti—lahupaññā. Lahuṃ lahuṃ satipaṭṭhāne bhāvetīti—lahupaññā. Lahuṃ lahuṃ sammappadhāne bhāvetīti—lahupaññā. Lahuṃ lahuṃ iddhipāde bhāvetīti—lahupaññā. Lahuṃ lahuṃ indriyāni bhāvetīti—lahupaññā. Lahuṃ lahuṃ balāni bhāvetīti—lahupaññā. Lahuṃ lahuṃ bojjhaṅge bhāvetīti—lahupaññā. Lahuṃ lahuṃ ariyamaggaṃ bhāvetīti—lahupaññā. Lahuṃ lahuṃ sāmaññaphalāni sacchikarotīti—lahupaññā. Lahuṃ lahuṃ abhiññāyo paṭivijjhatīti—lahupaññā. Lahuṃ lahuṃ paramatthaṃ nibbānaṃ sacchikarotīti—lahupaññā. Lahupaññatāya saṃvattantīti—ayaṃ lahupaññā. (12)</p>
<p><a class='sc' id='34'></a><a class='pts' id='pts2.200'></a><a class='ms' id='p_26Ps_1768'></a><strong>Hāsapaññatāya saṃvattantī</strong>ti katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlāni paripūretīti—hāsapaññā. Hāsabahulo vedabahulo tuṭṭhibahulo pāmojjabahulo indriyasaṃvaraṃ paripūretīti—hāsapaññā. Hāsabahulo vedabahulo tuṭṭhibahulo pāmojjabahulo bhojane mattaññutaṃ paripūretīti—hāsapaññā. Hāsabahulo vedabahulo tuṭṭhibahulo pāmojjabahulo jāgariyānuyogaṃ paripūretīti— hāsapaññā. Hāsabahulo vedabahulo tuṭṭhibahulo pāmojjabahulo sīlakkhandhaṃ … pe … samādhikkhandhaṃ … paññākkhandhaṃ … vimuttikkhandhaṃ … vimuttiñāṇadassanakkhandhaṃ paripūretīti … pe … ṭhānāṭṭhānāni paṭivijjhatīti … vihārasamāpattiyo paripūretīti … ariyasaccāni paṭivijjhatīti … satipaṭṭhāne bhāvetīti … sammappadhāne bhāvetīti … iddhipāde bhāvetīti … indriyāni bhāvetīti … balāni bhāvetīti … bojjhaṅge bhāvetīti … ariyamaggaṃ bhāvetīti … pe … sāmaññaphalāni sacchikarotīti—hāsapaññā. Hāsabahulo vedabahulo tuṭṭhibahulo pāmojjabahulo abhiññāyo paṭivijjhatīti—hāsapaññā. Hāsabahulo vedabahulo tuṭṭhibahulo pāmojjabahulo paramatthaṃ nibbānaṃ sacchikarotīti—hāsapaññā. Hāsapaññatāya saṃvattantīti—ayaṃ hāsapaññā. (13)</p>
<p><a class='sc' id='35'></a><a class='ms' id='p_26Ps_1769'></a><a class='msdiv' id='msdiv7'></a><strong>Javanapaññatāya saṃvattantī</strong>ti katamā javanapaññā? Yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ aniccato khippaṃ javatīti—javanapaññā. Dukkhato khippaṃ javatīti—javanapaññā. Anattato khippaṃ javatīti—javanapaññā. Yā kāci vedanā … pe … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ aniccato khippaṃ javatīti— javanapaññā. Dukkhato khippaṃ javatīti—javanapaññā. Anattato khippaṃ javatīti—javanapaññā. Cakkhu … pe … jarāmaraṇaṃ atītānāgatapaccuppannaṃ aniccato khippaṃ javatīti—javanapaññā. Dukkhato khippaṃ javatīti— javanapaññā. Anattato khippaṃ javatīti—javanapaññā.</p>
<p><a class='sc' id='36'></a><a class='ms' id='p_26Ps_1770'></a>Rūpaṃ atītānāgatapaccuppannaṃ aniccaṃ khayaṭṭhena dukkhaṃ bhayaṭṭhena anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti—javanapaññā. Vedanā … pe … saññā … saṅkhārā … viññāṇaṃ … cakkhu … pe … jarāmaraṇaṃ atītānāgatapaccuppannaṃ aniccaṃ khayaṭṭhena dukkhaṃ bhayaṭṭhena anattā asārakaṭṭhenāti tulayitvā tīrayitvā vibhāvayitvā vibhūtaṃ katvā <span class='var' id='note325' title='jarāmaraṇaṃ rūpanirodhe (s1-3) | rūpanirodhe (pts1)'>jarāmaraṇanirodhe</span> nibbāne khippaṃ javatīti—javanapaññā.</p>
<p><a class='sc' id='37'></a><a class='ms' id='p_26Ps_1771'></a>Rūpaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti—javanapaññā. Vedanā … pe … saññā … saṅkhārā … viññāṇaṃ … cakkhu … pe … jarāmaraṇaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti—javanapaññā. Javanapaññatāya saṃvattantīti—ayaṃ javanapaññā. (14)</p>
<p><a class='sc' id='38'></a><a class='pts' id='pts2.201'></a><a class='ms' id='p_26Ps_1772'></a><strong>Tikkhapaññatāya saṃvattantī</strong>ti katamā tikkhapaññā? Khippaṃ kilese chindatīti—tikkhapaññā. Uppannaṃ kāmavitakkaṃ nādhivāseti pajahati vinodeti <span class='var' id='note326' title='byantikaroti (pts1) | byantiṃ karoti (mr)'>byantīkaroti</span> anabhāvaṃ gametīti— tikkhapaññā. Uppannaṃ byāpādavitakkaṃ nādhivāseti pajahati vinodeti byantīkaroti anabhāvaṃ gametīti—tikkhapaññā. Uppannaṃ vihiṃsāvitakkaṃ nādhivāseti … pe … uppannuppanne pāpake akusale dhamme nādhivāseti pajahati vinodeti byantīkaroti anabhāvaṃ gametīti—tikkhapaññā. Uppannaṃ rāgaṃ nādhivāseti pajahati vinodeti byantīkaroti anabhāvaṃ gametīti—tikkhapaññā. Uppannaṃ dosaṃ … pe … uppannaṃ mohaṃ … uppannaṃ kodhaṃ … uppannaṃ upanāhaṃ … makkhaṃ … paḷāsaṃ … issaṃ … macchariyaṃ … māyaṃ … sāṭheyyaṃ … thambhaṃ … sārambhaṃ … mānaṃ … atimānaṃ … madaṃ … pamādaṃ … sabbe kilese … sabbe duccarite … sabbe abhisaṅkhāre … pe … sabbe bhavagāmikamme nādhivāseti pajahati vinodeti byantīkaroti anabhāvaṃ gametīti—tikkhapaññā. Ekasmiṃ āsane cattāro ca ariyamaggā cattāri ca sāmaññaphalāni catasso paṭisambhidāyo cha abhiññāyo adhigatā honti sacchikatā phassitā paññāyāti—tikkhapaññā. Tikkhapaññatāya saṃvattantīti—ayaṃ tikkhapaññā. (15)</p>
<p><a class='sc' id='39'></a><a class='pts' id='pts2.202'></a><a class='ms' id='p_26Ps_1773'></a><strong>Nibbedhikapaññatāya saṃvattantī</strong>ti katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo. Bahimukho na ramati sabbasaṅkhāresu. Anibbiddhapubbaṃ appadālitapubbaṃ lobhakkhandhaṃ nibbijjhati padāletīti—nibbedhikapaññā. Anibbiddhapubbaṃ appadālitapubbaṃ dosakkhandhaṃ nibbijjhati padāletīti—nibbedhikapaññā. Anibbiddhapubbaṃ appadālitapubbaṃ mohakkhandhaṃ nibbijjhati padāletīti—nibbedhikapaññā. Anibbiddhapubbaṃ appadālitapubbaṃ kodhaṃ … pe … upanāhaṃ … makkhaṃ … paḷāsaṃ … issaṃ … macchariyaṃ … māyaṃ … sāṭheyyaṃ … thambhaṃ … sārambhaṃ … mānaṃ … atimānaṃ … madaṃ … pamādaṃ … sabbe kilese … sabbe duccarite … sabbe abhisaṅkhāre … pe … sabbe bhavagāmikamme nibbijjhati padāletīti—nibbedhikapaññā. Nibbedhikapaññatāya saṃvattantīti—ayaṃ nibbedhikapaññā. (16)</p>
<p><a class='sc' id='40'></a><a class='ms' id='p_26Ps_1774'></a>Imā soḷasa paññāyo. Imāhi soḷasahi paññāhi samannāgato puggalo paṭisambhidappatto.</p>
<h2>3.1.2. Puggalavisesaniddesa</h2>
<p><a class='sc' id='41'></a><a class='ms' id='p_26Ps_1775'></a><a class='msdiv' id='msdiv8'></a>Dve puggalā paṭisambhidappattā—eko pubbayogasampanno, eko na pubbayogasampanno. Yo pubbayogasampanno so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='42'></a><a class='ms' id='p_26Ps_1776'></a>Dve puggalā paṭisambhidappattā, dvepi pubbayogasampannā—eko bahussuto, eko na bahussuto. Yo bahussuto, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='43'></a><a class='ms' id='p_26Ps_1777'></a>Dve puggalā paṭisambhidappattā, dvepi pubbayogasampannā, dvepi bahussutā—eko desanābahulo, eko na desanābahulo. Yo desanābahulo, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='44'></a><a class='ms' id='p_26Ps_1778'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā—eko garūpanissito, eko na garūpanissito. Yo garūpanissito, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='45'></a><a class='ms' id='p_26Ps_1779'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā—eko vihārabahulo, eko na vihārabahulo. Yo vihārabahulo, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='46'></a><a class='pts' id='pts2.203'></a><a class='ms' id='p_26Ps_1780'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā—eko paccavekkhaṇābahulo, eko na paccavekkhaṇābahulo. Yo paccavekkhaṇābahulo, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='47'></a><a class='ms' id='p_26Ps_1781'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā—eko sekhapaṭisambhidappatto, eko asekhapaṭisambhidappatto. Yo asekhapaṭisambhidappatto, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='48'></a><a class='ms' id='p_26Ps_1782'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā, dvepi asekhapaṭisambhidappattā—eko sāvakapāramippatto, eko na sāvakapāramippatto. Yo sāvakapāramippatto, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='49'></a><a class='ms' id='p_26Ps_1783'></a>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā, dvepi asekhapaṭisambhidappattā—eko sāvakapāramippatto, eko paccekasambuddho. Yo paccekasambuddho, so tena atireko hoti, adhiko hoti, viseso hoti. Tassa ñāṇaṃ pabhijjati.</p>
<p><a class='sc' id='50'></a><a class='pts' id='pts2.204'></a><a class='ms' id='p_26Ps_1784'></a>Paccekabuddhañca sadevakañca lokaṃ upādāya tathāgato arahaṃ sammāsambuddho aggo paṭisambhidappatto paññāpabhedakusalo pabhinnañāṇo adhigatapaṭisambhido catuvesārajjappatto dasabaladhārī purisāsabho purisasīho … pe … yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā vobhindantā maññe caranti paññāgatena diṭṭhigatāni, te pañhaṃ abhisaṅkharitvā abhisaṅkharitvā tathāgataṃ upasaṅkamitvā pucchanti gūḷhāni ca paṭicchannāni ca. Kathitā visajjitā ca te pañhā bhagavatā honti niddiṭṭhakāraṇā, upakkhittakā ca te bhagavato sampajjanti. Atha kho bhagavā tattha atirocati, yadidaṃ paññāyāti aggo paṭisambhidappattoti.</p>
<p class='endsutta'><a class='ms' id='p_26Ps_1785'></a>Mahāpaññākathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pj8' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pārājikakaṇḍa</li>
</ul>
<h1>8. Aṭṭhavatthukāsikkhāpada</h1>
</header>
<p><a class='sc' id='1'></a><a class='ms' id='p_2V_2181'></a><a class='msdiv' id='msdiv674'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāya.</p>
<p><a class='sc' id='2'></a><a class='ms' id='p_2V_2182'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāyā”ti … pe … “saccaṃ kira, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāyā”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāya. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='pts-vp-pli' id='pts-vp-pli4.221'></a><a class='ms' id='p_2V_2183'></a><a class='msdiv' id='msdiv675'></a><span class='rule'>“Yā pana bhikkhunī avassutā avassutassa purisapuggalassa <span class='var' id='note345' title='hatthagahaṇaṃ (bj, s1-3, pts1)'>hatthaggahaṇaṃ</span> vā sādiyeyya, <span class='var' id='note346' title='... kaṇṇagahaṇaṃ (bj, s1-3, pts1)'>saṅghāṭikaṇṇaggahaṇaṃ</span> vā sādiyeyya, santiṭṭheyya vā, sallapeyya vā, saṅketaṃ vā gaccheyya</span>, <strong>purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa <span class='var' id='note347' title='patisevanatthāya (bj)'>paṭisevanatthāya</span>, ayampi pārājikā hoti asaṃvāsā aṭṭhavatthukā”</strong>ti. (<i>8</i>:<strong>8</strong>)</p>
<p><a class='sc' id='4'></a><a class='ms' id='p_2V_2184'></a><a class='msdiv' id='msdiv676'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2185'></a><strong>Avassutā</strong> nāma sārattā apekkhavatī paṭibaddhacittā.</p>
<p><a class='sc' id='6'></a><a class='ms' id='p_2V_2186'></a><strong>Avassuto</strong> nāma sāratto apekkhavā paṭibaddhacitto.</p>
<p><a class='sc' id='7'></a><a class='ms' id='p_2V_2187'></a><strong>Purisapuggalo</strong> nāma manussapuriso, na yakkho na peto na tiracchānagato viññū paṭibalo kāyasaṃsaggaṃ samāpajjituṃ.</p>
<p><a class='sc' id='8'></a><a class='ms' id='p_2V_2188'></a><strong>Hatthaggahaṇaṃ vā sādiyeyyā</strong>ti hattho nāma kapparaṃ upādāya yāva agganakhā. Etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassa.</p>
<p><a class='sc' id='9'></a><a class='ms' id='p_2V_2189'></a><strong>Saṅghāṭikaṇṇaggahaṇaṃ vā sādiyeyyā</strong>ti etassa asaddhammassa paṭisevanatthāya nivatthaṃ vā pārutaṃ vā gahaṇaṃ sādiyati, āpatti thullaccayassa.</p>
<p><a class='sc' id='10'></a><a class='ms' id='p_2V_2190'></a><strong>Santiṭṭheyya vā</strong>ti etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa.</p>
<p><a class='sc' id='11'></a><a class='ms' id='p_2V_2191'></a><strong>Sallapeyya vā</strong>ti etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa.</p>
<p><a class='sc' id='12'></a><a class='ms' id='p_2V_2192'></a><strong>Saṅketaṃ vā gaccheyyā</strong>ti etassa asaddhammassa paṭisevanatthāya purisena—“itthannāmaṃ <span class='var' id='note348' title='idaṃ padaṃ aṭṭhakathāyaṃ na'>okāsaṃ</span> āgacchā”ti—vuttā gacchati. Pade pade āpatti dukkaṭassa. Purisassa hatthapāsaṃ okkantamatte āpatti thullaccayassa.</p>
<p><a class='sc' id='13'></a><a class='ms' id='p_2V_2193'></a><strong>Purisassa vā abbhāgamanaṃ sādiyeyyā</strong>ti etassa asaddhammassa paṭisevanatthāya purisassa abbhāgamanaṃ sādiyati, āpatti dukkaṭassa. Hatthapāsaṃ okkantamatte āpatti thullaccayassa.</p>
<p><a class='sc' id='14'></a><a class='ms' id='p_2V_2194'></a><strong>Channaṃ vā anupaviseyyā</strong>ti etassa asaddhammassa paṭisevanatthāya yena kenaci paṭicchannaṃ okāsaṃ paviṭṭhamatte āpatti thullaccayassa.</p>
<p><a class='sc' id='15'></a><a class='ms' id='p_2V_2195'></a><strong>Kāyaṃ vā tadatthāya upasaṃhareyyā</strong>ti etassa asaddhammassa paṭisevanatthāya purisassa hatthapāse ṭhitā kāyaṃ upasaṃharati, āpatti thullaccayassa.</p>
<p><a class='sc' id='16'></a><a class='ms' id='p_2V_2196'></a><strong>Ayampī</strong>ti purimāyo upādāya vuccati.</p>
<p><a class='sc' id='17'></a><a class='pts-vp-pli' id='pts-vp-pli4.222'></a><a class='ms' id='p_2V_2197'></a><strong>Pārājikā hotī</strong>ti seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṃ vatthuṃ paripūrentī assamaṇī hoti asakyadhītā. Tena vuccati pārājikā hotīti.</p>
<p><a class='sc' id='18'></a><a class='ms' id='p_2V_2198'></a><strong>Asaṃvāsā</strong>ti <strong>saṃvāso</strong> nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti.</p>
<p><a class='sc' id='19'></a><a class='ms' id='p_2V_2199'></a><a class='msdiv' id='msdiv677'></a>Anāpatti—asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti.</p>
<p class='endsutta'><a class='sc' id='20'></a><a class='ms' id='p_2V_2200'></a>Catutthapārājikaṃ samattaṃ.</p>
<p><a class='sc' id='21'></a><a class='ms' id='p_2V_2201'></a>Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ, yathā pure tathā pacchā, pārājikā hoti asaṃvāsā. Tatthāyyāyo pucchāmi—“kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi— “kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'><a class='sc' id='22'></a><a class='ms' id='p_2V_2202'></a>Bhikkhunivibhaṅge pārājikakaṇḍaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

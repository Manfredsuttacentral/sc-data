<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc6' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Lasuṇavagga</li>
</ul>
<h1>6. Upatiṭṭhanasikkhāpada</h1>
</header>
<p><a class='sc' id='1'></a><a class='ms' id='p_2V_2610'></a><a class='msdiv' id='msdiv815'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena ārohanto nāma mahāmatto bhikkhūsu pabbajito hoti. Tassa purāṇadutiyikā bhikkhunīsu pabbajitā hoti. Tena kho pana samayena so bhikkhu tassā bhikkhuniyā santike bhattavissaggaṃ karoti. Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati. Atha kho so bhikkhu taṃ bhikkhuniṃ apasādeti—“mā, bhagini, evarūpaṃ akāsi. Netaṃ kappatī”ti. “Pubbe maṃ tvaṃ evañca evañca karosi, idāni ettakaṃ na sahasī”ti—pānīyathālakaṃ matthake āsumbhitvā vidhūpanena pahāraṃ adāsi.</p>
<p><a class='sc' id='2'></a><a class='ms' id='p_2V_2611'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī bhikkhussa pahāraṃ dassatī”ti … pe … “saccaṃ kira, bhikkhave, bhikkhunī bhikkhussa pahāraṃ adāsī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī bhikkhussa pahāraṃ dassati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2612'></a><a class='msdiv' id='msdiv816'></a><span class='rule'>“Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyan”</span>ti. (<i>6</i>:<strong>61</strong>)</p>
<p><a class='sc' id='4'></a><a class='ms' id='p_2V_2613'></a><a class='msdiv' id='msdiv817'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2614'></a><strong>Bhikkhussā</strong>ti upasampannassa.</p>
<p><a class='sc' id='6'></a><a class='ms' id='p_2V_2615'></a><strong>Bhuñjantassā</strong>ti pañcannaṃ bhojanānaṃ aññataraṃ bhojanaṃ bhuñjantassa.</p>
<p><a class='sc' id='7'></a><a class='ms' id='p_2V_2616'></a><strong>Pānīyaṃ</strong> nāma yaṃ kiñci pānīyaṃ.</p>
<p><a class='sc' id='8'></a><a class='ms' id='p_2V_2617'></a><strong>Vidhūpanaṃ</strong> nāma yā kāci bījanī.</p>
<p><a class='sc' id='9'></a><a class='ms' id='p_2V_2618'></a><strong>Upatiṭṭheyyā</strong>ti hatthapāse tiṭṭhati, āpatti pācittiyassa.</p>
<p><a class='sc' id='10'></a><a class='pts-vp-pli' id='pts-vp-pli4.264'></a><a class='ms' id='p_2V_2619'></a><a class='msdiv' id='msdiv818'></a>Upasampanne upasampannasaññā pānīyena vā vidhūpanena vā upatiṭṭhati, āpatti pācittiyassa. Upasampanne vematikā pānīyena vā vidhūpanena vā upatiṭṭhati, āpatti pācittiyassa. Upasampanne anupasampannasaññā pānīyena vā vidhūpanena vā upatiṭṭhati, āpatti pācittiyassa.</p>
<p><a class='sc' id='11'></a><a class='ms' id='p_2V_2620'></a>Hatthapāsaṃ vijahitvā upatiṭṭhati, āpatti dukkaṭassa. Khādanīyaṃ khādantassa upatiṭṭhati, āpatti dukkaṭassa. Anupasampannassa upatiṭṭhati, āpatti dukkaṭassa. Anupasampanne upasampannasaññā, āpatti dukkaṭassa. Anupasampanne vematikā, āpatti dukkaṭassa. Anupasampanne anupasampannasaññā, āpatti dukkaṭassa.</p>
<p><a class='sc' id='12'></a><a class='ms' id='p_2V_2621'></a><a class='msdiv' id='msdiv819'></a>Anāpatti—deti, dāpeti, anupasampannaṃ āṇāpeti, ummattikāya, ādikammikāyāti.</p>
<p class='endsutta'><a class='sc' id='13'></a><a class='ms' id='p_2V_2622'></a>Chaṭṭhasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

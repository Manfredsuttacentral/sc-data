<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc68' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Gabbhinivagga</li>
</ul>
<h1>68. Sahajīvinīsikkhāpada</h1>
</header>
<p><a class='sc' id='1'></a><a class='ms' id='p_2V_3269'></a><a class='msdiv' id='msdiv1107'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpeti. Tā bālā honti abyattā; na jānanti kappiyaṃ vā akappiyaṃ vā.</p>
<p><a class='sc' id='2'></a><a class='pts-vp-pli' id='pts-vp-pli4.325'></a><a class='ms' id='p_2V_3270'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā sahajīviniṃ vuṭṭhāpetvā dve vassāni neva anuggaṇhissati na anuggaṇhāpessatī”ti … pe … “saccaṃ kira, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpetī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhissati na anuggaṇhāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_3271'></a><a class='msdiv' id='msdiv1108'></a><span class='rule'>“Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyan”</span>ti. (<i>68</i>:<strong>123</strong>)</p>
<p><a class='sc' id='4'></a><a class='ms' id='p_2V_3272'></a><a class='msdiv' id='msdiv1109'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_3273'></a><strong>Sahajīvinī</strong> nāma saddhivihārinī vuccati. <strong>Vuṭṭhāpetvā</strong>ti upasampādetvā. <strong>Dve vassānī</strong>ti dve saṃvaccharāni.</p>
<p><a class='sc' id='6'></a><a class='ms' id='p_2V_3274'></a><strong>Neva anuggaṇheyyā</strong>ti na sayaṃ anuggaṇheyya uddesena paripucchāya ovādena anusāsaniyā.</p>
<p><a class='sc' id='7'></a><a class='ms' id='p_2V_3275'></a><strong>Na anuggaṇhāpeyyā</strong>ti na aññaṃ āṇāpeyya “dve vassāni neva anuggaṇhissāmi na anuggaṇhāpessāmī”ti dhuraṃ nikkhittamatte āpatti pācittiyassa.</p>
<p><a class='sc' id='8'></a><a class='ms' id='p_2V_3276'></a><a class='msdiv' id='msdiv1110'></a>Anāpatti—sati antarāye, pariyesitvā na labhati, gilānāya, āpadāsu, ummattikāya, ādikammikāyāti.</p>
<p class='endsutta'><a class='sc' id='9'></a><a class='ms' id='p_2V_3277'></a>Aṭṭhamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

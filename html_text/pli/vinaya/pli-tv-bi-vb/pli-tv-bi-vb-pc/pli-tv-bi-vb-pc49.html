<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc49' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Cittāgāravagga</li>
</ul>
<h1>49. Tiracchānavijjāpariyāpuṇanasikkhāpada</h1>
</header>
<p><a class='sc' id='1'></a><a class='ms' id='p_2V_3071'></a><a class='msdiv' id='msdiv1013'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo tiracchānavijjaṃ pariyāpuṇanti. Manussā ujjhāyanti khiyyanti vipācenti—“kathañhi nāma bhikkhuniyo tiracchānavijjaṃ pariyāpuṇissanti, seyyathāpi gihiniyo kāmabhoginiyo”ti.</p>
<p><a class='sc' id='2'></a><a class='ms' id='p_2V_3072'></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo tiracchānavijjaṃ pariyāpuṇissantī”ti … pe … “saccaṃ kira, bhikkhave, chabbaggiyā bhikkhuniyo tiracchānavijjaṃ pariyāpuṇantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo tiracchānavijjaṃ pariyāpuṇissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_3073'></a><a class='msdiv' id='msdiv1014'></a><span class='rule'>“Yā pana bhikkhunī tiracchānavijjaṃ pariyāpuṇeyya, pācittiyan”</span>ti. (<i>49</i>:<strong>104</strong>)</p>
<p><a class='sc' id='4'></a><a class='ms' id='p_2V_3074'></a><a class='msdiv' id='msdiv1015'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_3075'></a><strong><span class='var' id='note477' title='tiracchānavijjaṃ (bj, mr)'>Tiracchānavijjā</span></strong> nāma yaṃ kiñci bāhirakaṃ anatthasaṃhitaṃ.</p>
<p><a class='sc' id='6'></a><a class='ms' id='p_2V_3076'></a><strong>Pariyāpuṇeyyā</strong>ti padena pariyāpuṇāti, pade pade āpatti pācittiyassa. Akkharāya pariyāpuṇāti, akkharakkharāya āpatti pācittiyassa.</p>
<p><a class='sc' id='7'></a><a class='ms' id='p_2V_3077'></a><a class='msdiv' id='msdiv1016'></a>Anāpatti—lekhaṃ pariyāpuṇāti, dhāraṇaṃ pariyāpuṇāti, guttatthāya parittaṃ pariyāpuṇāti, ummattikāya, ādikammikāyāti.</p>
<p class='endsutta'><a class='sc' id='8'></a><a class='ms' id='p_2V_3078'></a>Navamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>

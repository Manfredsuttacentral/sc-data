<!DOCTYPE html>
<html>
<head>
<meta charset='UTF-8'>
<meta name='author' content='Shai Schwartz'>
<title></title>
</head>
<body>
<article id='dhp' lang='he' dir='rtl'>
<header>
<h1>דרך האמת - דהמפדה</h1>
</header>
<h2>הצמדים—Yamakavagga</h2>
<blockquote class='gatha'>
<p><a class='sc' id='1' data-uid='dhp1'></a><a class='ss' id='ss1'></a>התודעה קודמת לכל התופעות,<br>
התודעה היא ראש להן, כולן מעשה תודעה.<br>
אם אדם מדבר או פועל<br>
עם תודעה לא טהורה,<br>
סבל בא בעקבותיו<br>
כגלגלי עגלה העוקבים אחר השור.</p>
<p><a class='sc' id='2' data-uid='dhp2'></a><a class='ss' id='ss2'></a>התודעה קודמת לכל התופעות,<br>
התודעה היא ראש להן, כולן מעשה תודעה.<br>
אם אדם מדבר או פועל<br>
עם תודעה טהורה,<br>
אושר בא בעקבותיו<br>
כמו צילו העוקב אחריו.</p>
<p><a class='sc' id='3' data-uid='dhp3'></a><a class='ss' id='ss3'></a>"הוא פגע בי, הוא הכה אותי,<br>
הוא הביס אותי, הוא שדד אותי."<br>
מי שמטפח מחשבות כאלו,<br>
השנאה לא שוקטת בו.</p>
<p><a class='sc' id='4' data-uid='dhp4'></a><a class='ss' id='ss4'></a>"הוא פגע בי, הוא הכה אותי,<br>
הוא הביס אותי, הוא שדד אותי."<br>
מי שלא מטפח מחשבות כאלו,<br>
השנאה שוקטת בו.</p>
<p><a class='sc' id='5' data-uid='dhp5'></a><a class='ss' id='ss5'></a>לעולם שנאה אינה שוקטת<br>
באמצעות שנאה,<br>
רק באמצעות אי-שנאה היא שוקטת—<br>
זהו חוק נצחי.</p>
<p><a class='sc' id='6' data-uid='dhp6'></a><a class='ss' id='ss6'></a>יש אנשים שלא מבינים<br>
שכולנו נידונים למות—<br>
אך אלו שמבינים זאת<br>
מיישבים את מריבותיהם.</p>
<p><a class='sc' id='7' data-uid='dhp7'></a><a class='ss' id='ss7'></a>מי שמרוכז בתענוגות,<br>
חסר שליטה בחושיו,<br>
אינו מתון באכילה,<br>
עצלן ורופס,<br>
אותו מָארַה מכניע,<br>
כשם שסופה מפילה עץ חלש.</p>
<p><a class='sc' id='8' data-uid='dhp8'></a><a class='ss' id='ss8'></a>מי שעוסק בהתבוננות בדוֹחֶה,<br>
שולט בחושיו,<br>
מתון באכילה,<br>
בעל אמון ומאמץ כנה,<br>
מָארַה אינו מכניע אותו,<br>
כשם שסופה אינה מפילה הר יציב.</p>
<p><a class='sc' id='9' data-uid='dhp9'></a><a class='ss' id='ss9'></a>מי שלובש את הגלימה הכתומה,<br>
אך אינו נקי מזיהומים,<br>
חסר שליטה עצמית ואינו ישר—<br>
הוא לבטח אינו ראוי לה.</p>
<p><a class='sc' id='10' data-uid='dhp10'></a><a class='ss' id='ss10'></a>אך מי שנקי מזיהומים,<br>
מבוסס במוסר,<br>
בעל שליטה עצמית ובעל יושר—<br>
הוא אכן ראוי לגלימה הכתומה.</p>
<p><a class='sc' id='11' data-uid='dhp11'></a><a class='ss' id='ss11'></a>אלו שרואים את המהותי במה שאינו מהותי<br>
ורואים את מה שאינו מהותי במהותי,<br>
לא מגיעים לעולם אל המהותי<br>
ואובדים בכוונות טועות.</p>
<p><a class='sc' id='12' data-uid='dhp12'></a><a class='ss' id='ss12'></a>אלו שרואים את המהותי כמהותי<br>
ואת הלא-מהותי כלא-מהותי,<br>
מגיעים אל המהותי<br>
וחיים עם כוונות טובות.</p>
<p><a class='sc' id='13' data-uid='dhp13'></a><a class='ss' id='ss13'></a>כשם שאל בית שאינו מסוכך היטב<br>
יחדור גשם,<br>
כך לתודעה בלתי מפותחת כראוי<br>
תחדור תאווה.</p>
<p><a class='sc' id='14' data-uid='dhp14'></a><a class='ss' id='ss14'></a>כשם שאל בית מסוכך היטב<br>
לא יחדור גשם,<br>
כך לתודעה מפותחת כראוי<br>
לא תחדור תאווה.</p>
<p><a class='sc' id='15' data-uid='dhp15'></a><a class='ss' id='ss15'></a>הוא מצטער עכשיו ומצטער אחר כך,<br>
העושה רע מצטער בשני העולמות.<br>
הוא מצטער ומתייסר<br>
בראותו את מעשיו הלא טהורים.</p>
<p><a class='sc' id='16' data-uid='dhp16'></a><a class='ss' id='ss16'></a>הוא שמח עכשיו ושמח אחר כך,<br>
העושה טוב שמח בשני העולמות.<br>
הוא שמח ומאושר<br>
בראותו את מעשיו הטהורים.</p>
<p><a class='sc' id='17' data-uid='dhp17'></a><a class='ss' id='ss17'></a>הוא סובל עכשיו וסובל אחר כך,<br>
העושה רע סובל בשני העולמות.<br>
המחשבה 'עשיתי רע' מענה אותו,<br>
והוא סובל עוד יותר כאשר הוא מגיע אל עולם היגון.</p>
<p><a class='sc' id='18' data-uid='dhp18'></a><a class='ss' id='ss18'></a>הוא שמח כאן ושמח אחר כך,<br>
העושה טוב, שמח בשני העולמות.<br>
המחשבה 'עשיתי טוב' משמחת אותו,<br>
והוא שמח אף יותר כאשר הוא מגיע אל עולם השמחה.</p>
<p><a class='sc' id='19' data-uid='dhp19'></a><a class='ss' id='ss19'></a>אדם המשנן כתבים רבים,<br>
אך ברשלנותו אינו פועל בהתאם,<br>
דומה לרועה בקר שסופר רק את הבקר של אחרים—<br>
הוא אינו לוקח חלק בברכה של חיי הפרישות.</p>
<p><a class='sc' id='20' data-uid='dhp20'></a><a class='ss' id='ss20'></a>על אף שאדם משנן מעט כתבים,<br>
אם הוא הולך בדרך הדְהַמַּה ופועל על פיה,<br>
אם הוא זונח תאווה, שנאה ואשליה,<br>
אם הוא בעל חוכמה אמיתית ותודעה משוחררת,<br>
ואם אינו נקשר לדבר בעולם הזה או בעולם הבא—<br>
אכן, הוא לוקח חלק בברכה של חיי הפרישות.</p>
</blockquote>
<h2>ערנות—Appamādavagga</h2>
<blockquote class='gatha'>
<p><a class='sc' id='21' data-uid='dhp21'></a><a class='ss' id='ss21'></a>ערנות היא הדרך אל האלמוות,<br>
חוסר ערנות היא הדרך אל המוות.<br>
הערניים לא מתים,<br>
בעוד אלה שאינם ערניים כאילו היו מתים.</p>
<p><a class='sc' id='22' data-uid='dhp22'></a><a class='ss' id='ss22'></a>בהבנה בהירה זו,<br>
החכמים הערניים<br>
שמחים בערנות,<br>
ונהנים בעולמם של האציליים.</p>
<p><a class='sc' id='23' data-uid='dhp23'></a><a class='ss' id='ss23'></a>המתרגל בהתמדה,<br>
ברציפות ובמאמץ איתן—<br>
החכם יגשים נִיבָּאנַה,<br>
השחרור הנעלה משעבוד.</p>
<p><a class='sc' id='24' data-uid='dhp24'></a><a class='ss' id='ss24'></a>האדם הנמרץ והקשוב,<br>
שמעשיו טהורים וזהירים,<br>
בעל השליטה העצמית והערני, החי על פי הדְהַמַּה—<br>
תהילתו מתעצמת.</p>
<p><a class='sc' id='25' data-uid='dhp25'></a><a class='ss' id='ss25'></a>באמצעות מאמץ וערנות,<br>
משמעת ושליטה עצמית,<br>
החכם עושה לעצמו אי,<br>
אשר שיטפון לא יכול להכניע.</p>
<p><a class='sc' id='26' data-uid='dhp26'></a><a class='ss' id='ss26'></a>הטיפשים והבורים<br>
נכנעים לחוסר ערנות,<br>
אך החכם שומר על ערנות<br>
כעל העושר הגדול ביותר.</p>
<p><a class='sc' id='27' data-uid='dhp27'></a><a class='ss' id='ss27'></a>אל תיכנעו לחוסר ערנות<br>
אל תקדישו עצמכם להנאות חושים.<br>
רק המתרגל הערני<br>
משיג אושר גדול.</p>
<p><a class='sc' id='28' data-uid='dhp28'></a><a class='ss' id='ss28'></a>מסלק חוסר ערנות באמצעות ערנות,<br>
כך החכם פועל<br>
ומעפיל למגדל החוכמה נטול צער.<br>
אז הוא מביט על ההמון מלא הצער,<br>
כפי שהעומד על ראש הר<br>
על השוטים למטה.</p>
<p><a class='sc' id='29' data-uid='dhp29'></a><a class='ss' id='ss29'></a>ערני בין חסרי ערנות,<br>
ער לגמרי בין ישנים—<br>
החכם מתקדם כמו סוס מהיר,<br>
המותיר אחריו סוס חלש.</p>
<p><a class='sc' id='30' data-uid='dhp30'></a><a class='ss' id='ss30'></a>בזכות ערנות, אִינְדְרַה<br>
נעשה ראש הישויות השמימיות.<br>
ערנות זוכה לשבחים,<br>
חוסר ערנות זוכה תמיד לבוז.</p>
<p><a class='sc' id='31' data-uid='dhp31'></a><a class='ss' id='ss31'></a>הנזיר המקדיש עצמו לערנות<br>
ורואה סכנה בחוסר ערנות,<br>
מתקדם כמו אש<br>
השורפת את כל הזיהומים גדולים כקטנים.</p>
<p><a class='sc' id='32' data-uid='dhp32'></a><a class='ss' id='ss32'></a>הנזיר המקדיש עצמו לערנות,<br>
ורואה סכנה בחוסר ערנות,<br>
לא ימעד.<br>
הוא קרוב לנִיבָּאנַה.</p>
</blockquote>
<h2>התודעה—Cittavagga</h2>
<blockquote class='gatha'>
<p><a class='sc' id='33' data-uid='dhp33'></a><a class='ss' id='ss33'></a>התודעה הפכפכה ובלתי יציבה,<br>
קשה לריסון וקשה לשליטה.<br>
החכם מיישר אותה<br>
כמו שיוצר חיצים מיישר את החץ.</p>
<p><a class='sc' id='34' data-uid='dhp34'></a><a class='ss' id='ss34'></a>כדג שהוטל מפרפר על קרקע יבשה<br>
לאחר שהוצא מבריכת מגוריו—<br>
כך גם התודעה הזו מיטלטלת<br>
על מנת להימלט מתחומו של מָארַה.</p>
<p><a class='sc' id='35' data-uid='dhp35'></a><a class='ss' id='ss35'></a>כיבוש התודעה הוא דבר נפלא,<br>
כה קשה לאחיזה, תמיד זריזה,<br>
ונודדת לכל מקום בו היא חפצה—<br>
תודעה מאומנת מביאה שמחה.</p>
<p><a class='sc' id='36' data-uid='dhp36'></a><a class='ss' id='ss36'></a>איש חכם, הגן על התודעה!<br>
כה חמקמקה וקשה להבחנה,<br>
נודדת לכל מקום בו היא חפצה—<br>
תודעה מאובטחת מביאה שמחה.</p>
<p><a class='sc' id='37' data-uid='dhp37'></a><a class='ss' id='ss37'></a>התודעה חבויה וחסרת צורה,<br>
נודדת למרחקים ובודדה—<br>
אלו המכניעים אותה<br>
משוחררים מכבליו של מָארַה.</p>
<p><a class='sc' id='38' data-uid='dhp38'></a><a class='ss' id='ss38'></a>מי שתודעתו אינה יציבה,<br>
שאינו יודע את הלימוד הטוב,<br>
ושאמונו מעורער—<br>
חוכמתו אינה מבשילה.</p>
<p><a class='sc' id='39' data-uid='dhp39'></a><a class='ss' id='ss39'></a>לערני, שתודעתו אינה ספוגה בתאווה,<br>
אינה מיוסרת משנאה,<br>
ושהתעלה מעבר לחסד ומגרעת—<br>
פחד לא קיים.</p>
<p><a class='sc' id='40' data-uid='dhp40'></a><a class='ss' id='ss40'></a>משהבנת שהגוף הזה הוא ככלי חרס,<br>
ומשביססת את התודעה הזו כעיר מבצר,<br>
הכה במָארַה בחרב החוכמה—<br>
הגן על מה שכבשת, אך אל תיצמד לדבר.</p>
<p><a class='sc' id='41' data-uid='dhp41'></a><a class='ss' id='ss41'></a>מה נורא! תוך זמן קצר<br>
יהיה הגוף הזה מוטל על האדמה,<br>
מושלך ללא רוח חיים,<br>
כמו בול עץ חסר תועלת.</p>
<p><a class='sc' id='42' data-uid='dhp42'></a><a class='ss' id='ss42'></a>תודעה שמכוונת לפגוע<br>
תגרום לאדם נזק גדול יותר<br>
מאשר כל נזק שאויב יעשה לאויבו,<br>
או שונא לשונאו.</p>
<p><a class='sc' id='43' data-uid='dhp43'></a><a class='ss' id='ss43'></a>לא אם, לא אב,<br>
או כל קרוב אחר,<br>
יכולים להועיל לאדם יותר מתודעתו שלו,<br>
כאשר היא מכוונת לטוב.</p>
</blockquote>
<h2>פרחים—Pupphavagga</h2>
<blockquote class='gatha'>
<p><a class='sc' id='44' data-uid='dhp44'></a><a class='ss' id='ss44'></a>מי ידע את זו האדמה,<br>
את עולמו של יָאמַה והישויות שבו?<br>
מי יבין את דברי החוכמה המוצגים כהלכה,<br>
כאדם מיומן המלקט פרחים?</p>
<p><a class='sc' id='45' data-uid='dhp45'></a><a class='ss' id='ss45'></a>החניך יבין את זו האדמה, את עולמו של יָאמַה<br>
ואת העולם הזה עם הישויות שבו.<br>
החניך יבין את דברי החוכמה המוצגים כהלכה<br>
כאדם מיומן המלקט פרחים.</p>
<p><a class='sc' id='46' data-uid='dhp46'></a><a class='ss' id='ss46'></a>משהבנת שהגוף הזה הוא כמו קצף,<br>
משחדרת לטבעו האשלייתי,<br>
משעקרת את חיצי הפרח של מָארַה,<br>
תוכל לצאת מטווח ראייתו של מלך המוות.</p>
<p><a class='sc' id='47' data-uid='dhp47'></a><a class='ss' id='ss47'></a>אדם המלקט רק את הפרחים,<br>
שדעתו נצמדת בתאווה—<br>
המוות סוחף אותו,<br>
כשיטפון אדיר הסוחף כפר רדום.</p>
<p><a class='sc' id='48' data-uid='dhp48'></a><a class='ss' id='ss48'></a>אדם המלקט רק את הפרחים,<br>
שדעתו נצמדת בתאווה,<br>
ושחושיו אינם מסופקים—<br>
נמצא תחת שליטתו של המוות.</p>
<p><a class='sc' id='49' data-uid='dhp49'></a><a class='ss' id='ss49'></a>כדבורה שאוספת את הצוף<br>
ועוזבת את הפרח<br>
מבלי לפגוע בצבעו וריחו,<br>
כך החכם מתהלך בכפר.</p>
<p><a class='sc' id='50' data-uid='dhp50'></a><a class='ss' id='ss50'></a>אל לו לאדם למצוא דופי באחר,<br>
במה שעשה או לא עשה.<br>
על אדם לבחון רק את עצמו,<br>
את מה שעשה או לא עשה.</p>
<p><a class='sc' id='51' data-uid='dhp51'></a><a class='ss' id='ss51'></a>כפרח יפה השופע בצבע אך חסר ניחוח,<br>
כך מילותיו היפות<br>
של מי שאינו נוהג על פיהן<br>
אינן נושאות פרי.</p>
<p><a class='sc' id='52' data-uid='dhp52'></a><a class='ss' id='ss52'></a>כפרח יפה השופע בצבע ובעל ניחוח,<br>
כך מילותיו היפות<br>
של האדם הנוהג על פיהן<br>
נושאות פרי.</p>
<p><a class='sc' id='53' data-uid='dhp53'></a><a class='ss' id='ss53'></a>כשם שניתן לשזור זרים רבים<br>
מערימת פרחים גדולה,<br>
כך גם על בן התמותה<br>
לעשות מעשים טובים רבים.</p>
<p><a class='sc' id='54' data-uid='dhp54'></a><a class='ss' id='ss54'></a>ניחוחם המתוק של פרחים אינו נישא נגד הרוח,<br>
אף לא ניחוחם של עץ הסנדל, הבירנית והיסמין.<br>
אך ניחוחו של הטוב נישא נגד הרוח.<br>
אדם טוב קורן וחודר לכל עבר.</p>
<p><a class='sc' id='55' data-uid='dhp55'></a><a class='ss' id='ss55'></a>מכל הניחוחות—<br>
עץ הסנדל, הבירנית,<br>
לוטוס ויסמין—<br>
ניחוח הטוהר המוסרי הוא הטוב ביותר.</p>
<p><a class='sc' id='56' data-uid='dhp56'></a><a class='ss' id='ss56'></a>עמום הוא ניחוחם<br>
של הטַגַרַה ועץ הסנדל,<br>
לעומת ניחוח הטוהר המוסרי הנעלה,<br>
אשר נישא אף בין הישויות השמימיות.</p>
<p><a class='sc' id='57' data-uid='dhp57'></a><a class='ss' id='ss57'></a>מָארַה לא מוצא לעולם<br>
את דרכם של המוסריים,<br>
החיים בערנות ומשוחררים<br>
באמצעות ידיעה מושלמת.</p>
<p><a class='sc' id='58' data-uid='dhp58'></a><a class='ss' id='ss58'></a>כשם שעל ערימת אשפה<br>
המושלכת לצד הדרך,<br>
יכול ללבלב לוטוס ריחני<br>
ונעים למראה,</p>
<p><a class='sc' id='59' data-uid='dhp59'></a><a class='ss' id='ss59'></a>כך בין אנשים<br>
בורים ועיוורים,<br>
תלמידו של המואר בשלמות<br>
זוהר מלא חוכמה.</p>
</blockquote>
<h2>הטיפש—Balavagga</h2>
<blockquote class='gatha'>
<p><a class='sc' id='60' data-uid='dhp60'></a><a class='ss' id='ss60'></a>ארוך הוא הלילה למי שאינו ישן,<br>
ארוכה היא הדרך ליגע,<br>
ארוכה היא הסַמְסָארַה לטיפשים<br>
שלא יודעים את האמת הנעלה.</p>
<p><a class='sc' id='61' data-uid='dhp61'></a><a class='ss' id='ss61'></a>אם לא תמצא אדם<br>
טוב ממך או שווה לך,<br>
עשה את דרכך לבד.<br>
אין טעם ברעות עם טיפשים.</p>
<p><a class='sc' id='62' data-uid='dhp62'></a><a class='ss' id='ss62'></a>"יש לי בנים, יש לי רכוש",<br>
כך הטיפש חושב ודואג.<br>
אך אין לו אפילו את עצמו,<br>
לכן, אילו בנים? איזה רכוש?</p>
<p><a class='sc' id='63' data-uid='dhp63'></a><a class='ss' id='ss63'></a>טיפש היודע את טיפשותו<br>
הוא נבון לפחות במידה זו,<br>
אך טיפש החושב עצמו חכם<br>
הוא בהחלט נקרא 'טיפש'.</p>
<p><a class='sc' id='64' data-uid='dhp64'></a><a class='ss' id='ss64'></a>אדם טיפש,<br>
אפילו נמצא במחיצת אדם חכם כל חייו,<br>
אינו מבין את הדהמה<br>
יותר משכפית מבינה את טעם המרק.</p>
<p><a class='sc' id='65' data-uid='dhp65'></a><a class='ss' id='ss65'></a>אדם נבון,<br>
אפילו נמצא במחיצת אדם חכם לרגע אחד,<br>
מבין במהירות את הדהמה,<br>
כפי שלשון מבינה את טעם המרק.</p>
<p><a class='sc' id='66' data-uid='dhp66'></a><a class='ss' id='ss66'></a>טיפשים דלי בינה<br>
מתנהגים כאילו היו אויבים של עצמם,<br>
הם עושים מעשים רעים<br>
המניבים פירות מרים.</p>
<p><a class='sc' id='67' data-uid='dhp67'></a><a class='ss' id='ss67'></a>מעשה לא טוב<br>
הוא זה שעשייתו גוררת חרטה,<br>
ושאת פירותיו<br>
חווים בדמעות ובפנים בוכיות.</p>
<p><a class='sc' id='68' data-uid='dhp68'></a><a class='ss' id='ss68'></a>מעשה טוב<br>
הוא זה שעשייתו אינה גוררת חרטה,<br>
ושאת פירותיו<br>
חווים בשמחה ואושר.</p>
<p><a class='sc' id='69' data-uid='dhp69'></a><a class='ss' id='ss69'></a>כל עוד המעשה הרע לא מבשיל,<br>
מדמה אותו הטיפש לדבש,<br>
אך כאשר מבשיל המעשה הרע,<br>
אז הטיפש מצטער.</p>
<p><a class='sc' id='70' data-uid='dhp70'></a><a class='ss' id='ss70'></a>חודש אחר חודש הסגפן הטיפש יכול לאכול<br>
בעזרת קצה גבעול עשב,<br>
אך עדיין הוא אינו שווה לקמצוץ<br>
של אדם שבחן היטב את הדהמה.</p>
<p><a class='sc' id='71' data-uid='dhp71'></a><a class='ss' id='ss71'></a>כמו חלב טרי,<br>
מעשה רע אינו מחמיץ מהר,<br>
הוא עוקב אחר הטיפש,<br>
כמו אש הבוערת תחת אפר.</p>
<p><a class='sc' id='72' data-uid='dhp72'></a><a class='ss' id='ss72'></a>הטיפש משיג ידע שמוביל לאבדון,<br>
זה הורס לטיפש<br>
כל חלקה טובה<br>
ומפצח את ראשו.</p>
<p><a class='sc' id='73' data-uid='dhp73'></a><a class='ss' id='ss73'></a>הטיפש מחפש כבוד שלא מגיע לו,<br>
זכות קדימה בין נזירים,<br>
סמכות במנזרים,<br>
והערצה מאנשים אחרים.</p>
<p><a class='sc' id='74' data-uid='dhp74'></a><a class='ss' id='ss74'></a>"הלוואי שבעלי בית ופרושים יחשבו<br>
שהדבר נעשה על ידי. הלוואי שיהיו<br>
תחת שליטתי בנוגע לכל חובה שהיא"—<br>
זוהי שאיפתו של הטיפש,<br>
כך, תשוקתו וגאוותו מתעצמים.</p>
<p><a class='sc' id='75' data-uid='dhp75'></a><a class='ss' id='ss75'></a>אחד הוא החיפוש אחר הישגים ארציים,<br>
ואחרת היא הדרך לניבאנה.<br>
כאשר הוא מבין זאת כך,<br>
הנזיר, תלמידו של הבודהה,<br>
לא ייסחף אחר תהילה,<br>
אלא ייפתח הינתקות.</p>
</blockquote>
<h2>החכם—Panditavagga</h2>
<blockquote class='gatha'>
<p><a class='sc' id='76' data-uid='dhp76'></a><a class='ss' id='ss76'></a>כאדם המְכַוֵן אל אוצר<br>
הוא החכם<br>
המצביע על טעויותיך.<br>
התרועע עם חכם מעין זה,<br>
התחבר עם אדם כזה—<br>
רעות כזו הינה לטובה, לא לרעה.</p>
<p><a class='sc' id='77' data-uid='dhp77'></a><a class='ss' id='ss77'></a>תן לו להתריע, להדריך<br>
ולשמור אותך מהתנהגות לא נאותה.<br>
אדם כזה הינו יקר לאנשים טובים,<br>
ומתועב על ידי הרעים.</p>
<p><a class='sc' id='78' data-uid='dhp78'></a><a class='ss' id='ss78'></a>אל תתחבר עם ידידים רעים,<br>
אל תתחבר עם שפלים.<br>
התחבר עם ידידים טובים,<br>
התחבר עם אנשים נעלים.</p>
<p><a class='sc' id='79' data-uid='dhp79'></a><a class='ss' id='ss79'></a>אדם ששמח בדְהַמַּה,<br>
ישן באושר עם תודעה בהירה.<br>
החכם נהנה תמיד מהדְהַמַּה<br>
שהוצגה על ידי הנעלה.</p>
<p><a class='sc' id='80' data-uid='dhp80'></a><a class='ss' id='ss80'></a>חופרי תעלות מובילים מים,<br>
עושי חיצים מיישרים חיצים,<br>
נגרים מעצבים עץ,<br>
החכמים שולטים בעצמם.</p>
<p><a class='sc' id='81' data-uid='dhp81'></a><a class='ss' id='ss81'></a>כשם שסלע מוצק<br>
אינו נע ברוח,<br>
כך החכמים לא מושפעים<br>
משבחים והאשמות.</p>
<p><a class='sc' id='82' data-uid='dhp82'></a><a class='ss' id='ss82'></a>כפי שאגם עמוק<br>
צלול ושליו,<br>
כך החכם הופך צלול<br>
כאשר הוא שומע את הדְהַמַּה.</p>
<p><a class='sc' id='83' data-uid='dhp83'></a><a class='ss' id='ss83'></a>אכן, הטובים מוותרים על הכל,<br>
הם לא משוחחים על תשוקות להנאות החושים.<br>
החכמים אינם חשים התעלות או דיכאון,<br>
כאשר נוגעים בהם אושר או כאב.</p>
<p><a class='sc' id='84' data-uid='dhp84'></a><a class='ss' id='ss84'></a>הוא לא ישתוקק להצלחה באמצעים לא כשרים,<br>
לא למען עצמו ולא למען אחר.<br>
הוא לא ישתוקק לבנים, עושר או שלטון—<br>
כך הוא יהיה מוסרי, חכם והגון.</p>
<p><a class='sc' id='85' data-uid='dhp85'></a><a class='ss' id='ss85'></a>מעטים האנשים<br>
שחוצים אל הגדה שמעבר.<br>
רובם רק רצים<br>
מעלה ומטה בגדה הקרובה.</p>
<p><a class='sc' id='86' data-uid='dhp86'></a><a class='ss' id='ss86'></a>אלו הפועלים בהתאם<br>
לדְהַמַּה המוצגת בשלמות<br>
יחצו אל מעבר לממלכת המוות<br>
הקשה כל כך לצליחה.</p>
<p><a class='sc' id='87' data-uid='dhp87'></a><a class='ss' id='ss87'></a>משעזב את התורות האפלות,<br>
החכם מפתח בהירות.<br>
משעזב את הבית לטובת חיי חסר-בית,<br>
הוא חי הרחק בבדידות.</p>
<p><a class='sc' id='88' data-uid='dhp88'></a><a class='ss' id='ss88'></a>משזנח את התאווה,<br>
בלי דבר—<br>
שם עליו לבקש הנאה.<br>
החכם ינקה עצמו מזיהומי התודעה.</p>
<p><a class='sc' id='89' data-uid='dhp89'></a><a class='ss' id='ss89'></a>אלו שתודעתם פותחה היטב<br>
לכדי שלמות בגורמי ההתעוררות,<br>
אשר לא נאחזים<br>
ובשמחה מוותרים על ההיקשרות,<br>
הזוהרים, החופשיים מהתחלואים—<br>
הם הגשימו נִיבָּאנַה בעולם הזה.</p>
</blockquote>
<h2>הארהנט—Arahantvagga</h2>
<blockquote class='gatha'>
<p><a class='sc' id='90' data-uid='dhp90'></a><a class='ss' id='ss90'></a>במי שסיים את המסע, חסר הצער,<br>
אשר השתחרר מהכל לחלוטין,<br>
והכחיד את כל הקשרים,<br>
קדחת התשוקות אינה קיימת עוד.</p>
<p><a class='sc' id='91' data-uid='dhp91'></a><a class='ss' id='ss91'></a>המודעים מאמצים את עצמם,<br>
הם אינם קשורים לאף בית—<br>
כמו ברבורים שנטשו את האגם,<br>
הם מותירים מאחור בית אחר בית.</p>
<p><a class='sc' id='92' data-uid='dhp92'></a><a class='ss' id='ss92'></a>אלו שאינם צוברים<br>
ונבונים ביחס למזון,<br>
שמושאם הוא הרִיק,<br>
החופש חסר ההתניות—<br>
דרכם היא כזו של הציפורים באוויר,<br>
בלתי ניתנת לעקיבה.</p>
<p><a class='sc' id='93' data-uid='dhp93'></a><a class='ss' id='ss93'></a>האדם שתחלואיו הושמדו,<br>
ואינו קשור למזון,<br>
שמושאו הוא הריק,<br>
החופש חסר ההתניות—<br>
דרכו היא כזו של הציפורים באוויר,<br>
בלתי ניתנת לעקיבה.</p>
<p><a class='sc' id='94' data-uid='dhp94'></a><a class='ss' id='ss94'></a>מי שחושיו שלווים<br>
כסוסים מאולפים היטב על ידי רוכב,<br>
שנטש את היהירות והוא חופשי מהתחלואים—<br>
אדם כמותו גם הישויות השמימיות מוקירות.</p>
<p><a class='sc' id='95' data-uid='dhp95'></a><a class='ss' id='ss95'></a>כמו האדמה שאינה דוחה דבר,<br>
אדם חסר דאגות, מאומן כראוי,<br>
כעמוד איתן או כאגם צלול נטול בוץ—<br>
אין לו קיום נוסף.</p>
<p><a class='sc' id='96' data-uid='dhp96'></a><a class='ss' id='ss96'></a>מחשבתו רגועה,<br>
דיבורו רגוע, ומעשיו רגועים,<br>
המשוחרר לגמרי דרך הבנה נכונה,<br>
שליו לחלוטין ויציב.</p>
<p><a class='sc' id='97' data-uid='dhp97'></a><a class='ss' id='ss97'></a>האדם שמעבר לאמונה, היודע את הבלתי-נוצר,<br>
אשר חתך את כל הקשרים,<br>
אשר השמיד את הגורמים ללידה והפסיק להיאחז—<br>
הוא אכן הטוב מבני האדם.</p>
<p><a class='sc' id='98' data-uid='dhp98'></a><a class='ss' id='ss98'></a>בין אם זה כפר, יער,<br>
עמק או גבעה—<br>
המקומות בהם אַרַהַנְטִים נמצאים<br>
הם אכן מעוררי השראה.</p>
<p><a class='sc' id='99' data-uid='dhp99'></a><a class='ss' id='ss99'></a>מעוררי השראה הם היערות,<br>
היכן שאנשים ארציים אינם מוצאים הנאה.<br>
שם חסרי התשוקה שמחים,<br>
כי אין הם מחפשים אחר הנאות חושים.</p>
</blockquote>
<h2>האלפים—Sahassavagga</h2>
<blockquote class='gatha'>
<p><a class='sc' id='100' data-uid='dhp100'></a><a class='ss' id='ss100'></a>טובה יותר מאלף<br>
מילים נטולות משמעות,<br>
היא מילה אחת בעלת משמעות,<br>
שהשומע אותה משיג שלווה.</p>
<p><a class='sc' id='101' data-uid='dhp101'></a><a class='ss' id='ss101'></a>טובה יותר מאלף<br>
פסקאות נטולות משמעות,<br>
היא פסקה אחת בעלת משמעות,<br>
שהשומע אותה משיג שלווה.</p>
<p><a class='sc' id='102' data-uid='dhp102'></a><a class='ss' id='ss102'></a>טוב יותר מלומר אלף<br>
פסקאות נטולות משמעות<br>
הוא לומר פסקה אחת של דְהַמַּה,<br>
שהשומע אותה משיג שלווה.</p>
<p><a class='sc' id='103' data-uid='dhp103'></a><a class='ss' id='ss103'></a>אף אם אדם יביס בקרב<br>
אלף אנשים אלף פעמים,<br>
עדיין, המנצח הגדול מכולם<br>
הוא מי שמנצח את עצמו.</p>
<p><a class='sc' id='104' data-uid='dhp104'></a><a class='ss' id='ss104'></a>ניצחון-עצמי הוא טוב יותר<br>
מניצחון על אחרים<br>
לאדם בעל שליטה עצמית<br>
וריסון מוסרי מתמיד.</p>
<p><a class='sc' id='105' data-uid='dhp105'></a><a class='ss' id='ss105'></a>אפילו ישות שמיימית, גַנְדְהַבַּה,<br>
מָארַה או בְּרַהַמַה<br>
לא יכולים להפוך את ניצחונו<br>
של האדם הזה לתבוסה.</p>
<p><a class='sc' id='106' data-uid='dhp106'></a><a class='ss' id='ss106'></a>טוב יותר מהקרבת קורבנות באלפים<br>
חודש אחר חודש<br>
במשך מאה שנים,<br>
הוא רגע אחד<br>
בו אדם מעניק כבוד<br>
לבעלי תודעה מפותחת.</p>
<p><a class='sc' id='107' data-uid='dhp107'></a><a class='ss' id='ss107'></a>טוב יותר מביצוע פולחן<br>
אש קורבן ביער<br>
במשך מאה שנים,<br>
הוא רגע אחד<br>
בו אדם מעניק כבוד<br>
לבעלי תודעה מפותחת.</p>
<p><a class='sc' id='108' data-uid='dhp108'></a><a class='ss' id='ss108'></a>אי אילו מתנות ומנחות שאדם המחפש ברכה<br>
יציע בעולם הזה במשך שנה שלמה,<br>
כל אלה לא שווים אף רבע מהחסד המושג<br>
בכיבוד האנשים ההגונים, המצוינים באמת.</p>
<p><a class='sc' id='109' data-uid='dhp109'></a><a class='ss' id='ss109'></a>לזה אשר תמיד נלהב<br>
לכבד ולשרת את המבוגרים,<br>
ארבע הברכות האלו מתגשמות:<br>
חיים ארוכים, יופי, אושר וכוח.</p>
<p><a class='sc' id='110' data-uid='dhp110'></a><a class='ss' id='ss110'></a>אף שניתן לחיות מאה שנים<br>
ללא מוסר וללא שליטה עצמית,<br>
עדיפים חיים של יום אחד<br>
עם מוסר ומודעות.</p>
<p><a class='sc' id='111' data-uid='dhp111'></a><a class='ss' id='ss111'></a>אף שניתן לחיות מאה שנים<br>
בטיפשות ובחוסר שליטה עצמית,<br>
עדיפים חיים של יום אחד<br>
עם חוכמה ומודעות.</p>
<p><a class='sc' id='112' data-uid='dhp112'></a><a class='ss' id='ss112'></a>אף שניתן לחיות מאה שנים<br>
בעצלות ובהתהוללות,<br>
עדיפים חיים של יום אחד<br>
מלאי מאמץ ונחישות.</p>
<p><a class='sc' id='113' data-uid='dhp113'></a><a class='ss' id='ss113'></a>אף שניתן לחיות מאה שנים<br>
מבלי להבין את ההופעה וההעלמות של הדברים,<br>
עדיפים חיים של יום אחד<br>
בהתבוננות בהופעה וההעלמות של הדברים.</p>
<p><a class='sc' id='114' data-uid='dhp114'></a><a class='ss' id='ss114'></a>אף שניתן לחיות מאה שנים<br>
מבלי לראות אף פעם את האלמוות,<br>
עדיפים חיים של יום אחד<br>
ולראות את האלמוות.</p>
<p><a class='sc' id='115' data-uid='dhp115'></a><a class='ss' id='ss115'></a>אף שניתן לחיות מאה שנים<br>
מבלי לראות אף פעם את האמת הנעלה,<br>
עדיפים חיים של יום אחד<br>
ולראות את האמת הנעלה.</p>
</blockquote>
<h2>רוע—Pāpavagga</h2>
<blockquote class='gatha'>
<p><a class='sc' id='116' data-uid='dhp116'></a><a class='ss' id='ss116'></a>מהר לעשות טוב<br>
ורסן את עצמך מלעשות רע.<br>
כשאדם איטי בעשיית טוב,<br>
תודעתו נוטה לרוע.</p>
<p><a class='sc' id='117' data-uid='dhp117'></a><a class='ss' id='ss117'></a>אם עשית רע—<br>
אל תחזור על זה,<br>
אל תייחל לזה,<br>
כי הצבירה של רוע מולידה סבל.</p>
<p><a class='sc' id='118' data-uid='dhp118'></a><a class='ss' id='ss118'></a>אם עשית טוב—<br>
חזור על זה,<br>
ייחל לזה,<br>
כי מבורכת היא הצבירה של טוב.</p>
<p><a class='sc' id='119' data-uid='dhp119'></a><a class='ss' id='ss119'></a>ייתכן שאדם העושה הרע יפגוש גורל טוב<br>
כל עוד הרוע עדיין לא הבשיל,<br>
אך כאשר הוא מבשיל,<br>
אז עושה הרע רואה את תוצאות מעשיו הרעים.</p>
<p><a class='sc' id='120' data-uid='dhp120'></a><a class='ss' id='ss120'></a>ייתכן שאדם העושה טוב יפגוש גורל אכזר<br>
כל עוד הטוב עדיין לא הבשיל,<br>
אך כאשר הוא מבשיל, אז עושה-הטוב רואה<br>
את תוצאות מעשיו הטובים.</p>
<p><a class='sc' id='121' data-uid='dhp121'></a><a class='ss' id='ss121'></a>אל תתייחס בקלות דעת לרוע<br>
במחשבה "זה לא יחזור אלי",<br>
טיפה אחר טיפה גם קערה מתמלאת במים—<br>
כך גם הטיפש,<br>
האוסף מעט למעט,<br>
ממלא עצמו ברוע.</p>
<p><a class='sc' id='122' data-uid='dhp122'></a><a class='ss' id='ss122'></a>אל תתייחס בקלות דעת לטוב,<br>
במחשבה "זה לא יחזור אלי",<br>
טיפה אחר טיפה גם קערה מתמלאת במים—<br>
כך גם החכם,<br>
האוסף מעט למעט,<br>
ממלא עצמו בטוב.</p>
<p><a class='sc' id='123' data-uid='dhp123'></a><a class='ss' id='ss123'></a>כפי שסוחר הנוסע עם ליווי מצומצם<br>
וסחורות רבות ירחק מדרכים לא בטוחות,<br>
או אדם הרוצה לחיות ירחק מרעל—<br>
כך גם עליך להתרחק ממעשים רעים.</p>
<p><a class='sc' id='124' data-uid='dhp124'></a><a class='ss' id='ss124'></a>כף יד נטולת פצעים<br>
יכולה לשאת אפילו רעל.<br>
רעל לא משפיע על מי שאין לו פצעים—<br>
אין שום חולי לאדם שלא עושה כל רע.</p>
<p><a class='sc' id='125' data-uid='dhp125'></a><a class='ss' id='ss125'></a>מי שפוגע באדם תמים,<br>
טהור וחסר אשמה—<br>
הרוע חוזר אל הטיפש הזה,<br>
כמו אבק המושלך נגד הרוח.</p>
<p><a class='sc' id='126' data-uid='dhp126'></a><a class='ss' id='ss126'></a>יש שנולדים ברחם,<br>
הרשעים נולדים בעולמות היגון,<br>
המסורים הולכים לעולמות הברכה,<br>
חסרי התחלואים מגשימים נִיבָּאנַה.</p>
<p><a class='sc' id='127' data-uid='dhp127'></a><a class='ss' id='ss127'></a>לא בשמים, לא באמצע האוקיאנוס,<br>
ולא בנקיקי הרים—<br>
אין מקום בעולם בו אדם יוכל לברוח<br>
מהתוצאות של מעשיו הרעים.</p>
<p><a class='sc' id='128' data-uid='dhp128'></a><a class='ss' id='ss128'></a>לא בשמים, לא באמצע האוקיאנוס<br>
ולא בנקיקי הרים—<br>
אין מקום בעולם בו אדם יוכל<br>
להתגבר על המוות.</p>
</blockquote>
<h2>אלימות—Dandavagga</h2>
<blockquote class='gatha'>
<p><a class='sc' id='129' data-uid='dhp129'></a><a class='ss' id='ss129'></a>כולם יראים מפני אלימות,<br>
כולם פוחדים מהמוות.<br>
בראותך שאחרים כמותך,<br>
אל תהרוג ואל תגרום לאחר להרוג.</p>
<p><a class='sc' id='130' data-uid='dhp130'></a><a class='ss' id='ss130'></a>כולם יראים מפני אלימות,<br>
החיים יקרים לכולם.<br>
בראותך שאחרים כמותך,<br>
אל תהרוג ואל תגרום לאחר להרוג.</p>
<p><a class='sc' id='131' data-uid='dhp131'></a><a class='ss' id='ss131'></a>אם בעודך רוצה להיות מאושר<br>
אתה משתמש באלימות נגד יצורים חיים<br>
אשר גם רוצים להיות מאושרים—<br>
לא תמצא אושר בעתיד.</p>
<p><a class='sc' id='132' data-uid='dhp132'></a><a class='ss' id='ss132'></a>אם בעודך רוצה להיות מאושר<br>
אינך משתמש באלימות נגד יצורים חיים<br>
אשר גם רוצים להיות מאושרים—<br>
תמצא אושר בעתיד.</p>
<p><a class='sc' id='133' data-uid='dhp133'></a><a class='ss' id='ss133'></a>אל תדבר אל אף אחד בגסות,<br>
דבריך ישיבו יחס דומה.<br>
אכן, דיבור מעליב פוגע,<br>
וייתכן שנקמה תשיג אותך.</p>
<p><a class='sc' id='134' data-uid='dhp134'></a><a class='ss' id='ss134'></a>אם כמו פעמון שבור<br>
אינך מהדהד,<br>
אתה קרוב לנִיבָּאנַה,<br>
כי אין בך עוד עוינות.</p>
<p><a class='sc' id='135' data-uid='dhp135'></a><a class='ss' id='ss135'></a>כמו רועה המוביל את העדר<br>
למרעה עם מקל,<br>
כך גם הזדקנות ומוות מוליכים<br>
את כוח החיים של בני התמותה.</p>
<p><a class='sc' id='136' data-uid='dhp136'></a><a class='ss' id='ss136'></a>אף כאשר הוא עושה רע,<br>
הטיפש אינו מבין זאת.<br>
השוטה מתענה כתוצאה ממעשיו,<br>
כמו אדם הנשרף באש.</p>
<p><a class='sc' id='137' data-uid='dhp137'></a><a class='ss' id='ss137'></a>מי שמשתמש באלימות כנגד אדם לא אלים,<br>
ופוגע במי שלא מזיק,<br>
תוך זמן קצר<br>
יהיה באחד מעשרת המצבים:</p>
<p><a class='sc' id='138' data-uid='dhp138'></a><a class='ss' id='ss138'></a>הוא יחווה כאב חד,<br>
אסון, פגיעה בגוף,<br>
מחלה אנושה,<br>
מחלת נפש,</p>
<p><a class='sc' id='139' data-uid='dhp139'></a><a class='ss' id='ss139'></a>הוא יסתבך בצרות עם השלטונות,<br>
יואשם באשמות חמורות,<br>
יאבד קרובים,<br>
יאבד רכוש,</p>
<p><a class='sc' id='140' data-uid='dhp140'></a><a class='ss' id='ss140'></a>ביתו יחרב בלהבות,<br>
ולאחר מותו<br>
השוטה הזה<br>
יוולד בגיהינום.</p>
<p><a class='sc' id='141' data-uid='dhp141'></a><a class='ss' id='ss141'></a>לא הליכה בעירום, ולא רַסְטוֹת, ולא לכלוך,<br>
ולא צום, ולא שינה על פני האדמה,<br>
ולא התמרחות בעפר ואפר, ולא הסתגפות בהרים<br>
יכולים לטהר אדם אשר לא התעלה מעבר לספק.</p>
<p><a class='sc' id='142' data-uid='dhp142'></a><a class='ss' id='ss142'></a>גם אם יהיה מקושט היטב, עדיין, אם הוא יציב,<br>
רגוע, בעל שליטה, ומבוסס בתרגול הרוחני,<br>
לאחר שזנח אלימות כלפי כל היצורים החיים—<br>
הוא ברהמין, הוא פרוש, הוא נזיר.</p>
<p><a class='sc' id='143' data-uid='dhp143'></a><a class='ss' id='ss143'></a>היכן ניתן למצוא אדם<br>
בעולם הזה המרוסן בענווה,<br>
היודע מעט האשמות,<br>
כפי שסוס טוב יודע מעט מהשוט?</p>
<p><a class='sc' id='144' data-uid='dhp144'></a><a class='ss' id='ss144'></a>כמו סוס טוב הנמנע מהשוט,<br>
היה ערני ודרוך, התמלא בכמיהה רוחנית.<br>
עם אמונה ומוסר טהור,<br>
מאמץ וריכוז, בחקירה של האמת,<br>
בהשלמת הידע, בהתנהגות נאותה ומודעות,<br>
שים קץ לסבל העצום הזה.</p>
<p><a class='sc' id='145' data-uid='dhp145'></a><a class='ss' id='ss145'></a>חופרי תעלות מובילים מים,<br>
יוצרי חיצים מיישרים חיצים,<br>
נגרים מעצבים עץ,<br>
והמאומנים היטב שולטים בעצמם.</p>
</blockquote>
<h2>הזדקנות—Jaravagga</h2>
<blockquote class='gatha'>
<p><a class='sc' id='146' data-uid='dhp146'></a><a class='ss' id='ss146'></a>בעוד העולם עולה כל הזמן בלהבות,<br>
מה לך הצחוק הזה, מה העליצות?<br>
עטוי אפלה,<br>
מדוע אינך מחפש את האור?</p>
<p><a class='sc' id='147' data-uid='dhp147'></a><a class='ss' id='ss147'></a>הבט בדמות הגוף היפה הזה—<br>
ערימת כאב ומחלות,<br>
נגוע במלא מחשבות,<br>
בלי דבר מתמשך או יציב.</p>
<p><a class='sc' id='148' data-uid='dhp148'></a><a class='ss' id='ss148'></a>הגוף הזה בלוי לגמרי,<br>
קן מחלות שברירי,<br>
גופה מצחינה מתפרקת—<br>
אכן, החיים נגמרים במוות.</p>
<p><a class='sc' id='149' data-uid='dhp149'></a><a class='ss' id='ss149'></a>העצמות האלה<br>
שצבען כשל יונים,<br>
כדלעות הן הפזורות בסתיו—<br>
איזו הנאה יש במראה שכזה?</p>
<p><a class='sc' id='150' data-uid='dhp150'></a><a class='ss' id='ss150'></a>העיר הזו בנויה מעצמות<br>
המודבקות בבשר ודם,<br>
מכילה הזדקנות ומוות,<br>
יוהרה, זלזול, וצביעות.</p>
<p><a class='sc' id='151' data-uid='dhp151'></a><a class='ss' id='ss151'></a>אפילו מרכבות מלכותיות מפוארות מתבלות,<br>
וכך גם הגוף הזה מזדקן.<br>
אך הדְהַמַּה של הישרים אינה דועכת<br>
כאשר מלמדים אותה לאנשים טובים.</p>
<p><a class='sc' id='152' data-uid='dhp152'></a><a class='ss' id='ss152'></a>מי שלומד מעט<br>
מזדקן כמו פר—<br>
הוא גדל בנפח<br>
אך חוכמתו אינה גדלה.</p>
<p><a class='sc' id='153' data-uid='dhp153'></a><a class='ss' id='ss153'></a>דרך לידות רבות בסַנְֹסָארַה<br>
נדדתי לריק,<br>
בחיפוש אחר בונה הבית—<br>
לידות חוזרות ונשנות גורמות סבל.</p>
<p><a class='sc' id='154' data-uid='dhp154'></a><a class='ss' id='ss154'></a>בונה הבית, התגליתַ!<br>
לא תבנה שוב בית זה,<br>
כי כל קורות הגג שלך שבורות<br>
ועמוד היסוד שלך מנופץ.<br>
תודעתי השיגה את הבלתי-מותנה,<br>
הגשמתי את הכחדת ההשתוקקות.</p>
<p><a class='sc' id='155' data-uid='dhp155'></a><a class='ss' id='ss155'></a>מי שלא הלך בדרך של חיים רוחניים,<br>
או שנכשל להשיג עושר בצעירותו,<br>
דועך כמו עגור זקן<br>
באגם בלי דגים.</p>
<p><a class='sc' id='156' data-uid='dhp156'></a><a class='ss' id='ss156'></a>מי שלא הלך בדרך של חיים רוחניים,<br>
או שנכשל להשיג עושר בצעירותו,<br>
שוכב כמו חץ משומש שנורה,<br>
מתאבל על העבר.</p>
</blockquote>
<h2>עצמי—Attavagga</h2>
<blockquote class='gatha'>
<p><a class='sc' id='157' data-uid='dhp157'></a><a class='ss' id='ss157'></a>אם אדם יקר לעצמו,<br>
עליו לשמור על עצמו היטב.<br>
החכם שומר על ערנות<br>
במשך שלוש אשמורות הלילה.</p>
<p><a class='sc' id='158' data-uid='dhp158'></a><a class='ss' id='ss158'></a>ראשית על אדם לבסס<br>
את עצמו במה שראוי,<br>
ורק לאחר מכן להדריך אחרים—<br>
כך החכם לא יואשם.</p>
<p><a class='sc' id='159' data-uid='dhp159'></a><a class='ss' id='ss159'></a>כפי שאדם מלמד אחרים, כך עליו לפעול.<br>
כדי שאדם יאמן אחרים,<br>
ראשית עליו להיות מרוסן בעצמו—<br>
אכן, קשה היא שליטה עצמית.</p>
<p><a class='sc' id='160' data-uid='dhp160'></a><a class='ss' id='ss160'></a>אדם הוא המגן של עצמו,<br>
מי עוד יוכל להיות המגן?<br>
כאשר אדם בשליטה מלאה,<br>
הוא משיג מגן הקשה להשגה.</p>
<p><a class='sc' id='161' data-uid='dhp161'></a><a class='ss' id='ss161'></a>הרע נעשה על ידי אדם בעצמו,<br>
נולד מתוך עצמו, נוצר בעצמו—<br>
הוא שוחק את הטיפש<br>
כמו יהלום השוחק אבן חן קשה.</p>
<p><a class='sc' id='162' data-uid='dhp162'></a><a class='ss' id='ss162'></a>כמו הצמח המטפס מָאלוּבָא<br>
החונק את עץ הסָאל עליו הוא גדל,<br>
כך גם אדם מושחת פוגע בעצמו,<br>
בהתאם לאיחוליו של אויב.</p>
<p><a class='sc' id='163' data-uid='dhp163'></a><a class='ss' id='ss163'></a>קל לאדם לעשות רע<br>
ונזק לעצמו,<br>
אך להועיל ולעשות טוב,<br>
קשה לו עד מאוד.</p>
<p><a class='sc' id='164' data-uid='dhp164'></a><a class='ss' id='ss164'></a>הטיפש אשר בשל השקפה<br>
מרושעת משמיץ<br>
את לימוד האַרַהַנְטִים,<br>
האציליים החיים חיי דְהַמַּה,<br>
מצמיח רק פירות של הרס עצמי—<br>
כמו במבוק הקַטְהַקַה המת עם הנבת פירותיו.</p>
<p><a class='sc' id='165' data-uid='dhp165'></a><a class='ss' id='ss165'></a>אדם עושה רע בעצמו,<br>
אדם מזוהם במו ידיו.<br>
אדם נמנע מלעשות רע בעצמו,<br>
אדם מטוהר במו ידיו.<br>
טוהר וחוסר טוהר של אדם תלויים בו—<br>
אף אחד לא יכול לטהר אחר.</p>
<p><a class='sc' id='166' data-uid='dhp166'></a><a class='ss' id='ss166'></a>אל לך להזניח את רווחתך למען זו של אחרים,<br>
עד כמה גדולה שתהיה.<br>
דע את רווחתך בבהירות,<br>
ופעל להשגת המטרה הנעלה.</p>
</blockquote>
<h2>העולם—Lokavagga</h2>
<blockquote class='gatha'>
<p><a class='sc' id='167' data-uid='dhp167'></a><a class='ss' id='ss167'></a>אל תעסוק בדברים נחותים,<br>
אל תחיה בפיזור-דעת,<br>
אל תאמץ השקפות שגויות,<br>
אל תשתהה ארוכות בקיום ארצי.</p>
<p><a class='sc' id='168' data-uid='dhp168'></a><a class='ss' id='ss168'></a>התעורר! אל תהיה שאנן!<br>
הובל חיים של דְהַמַּה ועשייה טובה.<br>
ההולכים בדרך הדְהַמַּה חיים באושר<br>
גם בעולם הזה וגם בעולם הבא.</p>
<p><a class='sc' id='169' data-uid='dhp169'></a><a class='ss' id='ss169'></a>הובל חיים של דְהַמַּה ועשייה טובה.<br>
אל תוביל חיים בזויים.<br>
ההולכים בדרך הדְהַמַּה חיים באושר<br>
גם בעולם הזה וגם בעולם הבא.</p>
<p><a class='sc' id='170' data-uid='dhp170'></a><a class='ss' id='ss170'></a>כפי שאדם מביט בבועה,<br>
כפי שאדם מביט בדמיון שווא,<br>
אם הוא מביט כך בעולם—<br>
מלך המוות לא יכול לראותו.</p>
<p><a class='sc' id='171' data-uid='dhp171'></a><a class='ss' id='ss171'></a>בוא, הבט בעולם הזה,<br>
היפה כמרכבה מלכותית.<br>
הטיפשים שקועים בו,<br>
אך הנבון חסר הקשרות אליו.</p>
<p><a class='sc' id='172' data-uid='dhp172'></a><a class='ss' id='ss172'></a>מי שנהג בחוסר תשומת לב<br>
ועתה הוא נוהג במודעות,<br>
מאיר את העולם הזה<br>
כמו ירח ללא ענן.</p>
<p><a class='sc' id='173' data-uid='dhp173'></a><a class='ss' id='ss173'></a>מי שמשנה את התנהגותו הרעה<br>
לעשייה מיטיבה,<br>
מאיר את העולם הזה<br>
כמו ירח ללא ענן.</p>
<p><a class='sc' id='174' data-uid='dhp174'></a><a class='ss' id='ss174'></a>העולם הזה עיוור,<br>
רק מעטים רואים בו בבהירות.<br>
כפי שציפורים מעטות מצליחות לחמוק מרשת,<br>
רק מעטים הולכים אל עולמות הברכה.</p>
<p><a class='sc' id='175' data-uid='dhp175'></a><a class='ss' id='ss175'></a>ברבורים נעים בשמים,<br>
בעלי כוחות נעים באוויר,<br>
החכם נע מן העולם<br>
לאחר שהביס את מָארַה וצבאו.</p>
<p><a class='sc' id='176' data-uid='dhp176'></a><a class='ss' id='ss176'></a>מי שהפר את הכלל האחד<br>
של הימנעות מאמירת שקר,<br>
ומזלזל במה שיבוא אחר כך,<br>
אין דבר רע שהוא אינו מסוגל לעשות.</p>
<p><a class='sc' id='177' data-uid='dhp177'></a><a class='ss' id='ss177'></a>קמצנים אינם בדרכם אל עולמות שמימיים,<br>
טיפשים אינם משבחים נדיבות,<br>
אך החכם נהנה בנתינה,<br>
ודי בכך להפוך אותו למאושר אחר כך.</p>
<p><a class='sc' id='178' data-uid='dhp178'></a><a class='ss' id='ss178'></a>ריבונות על כל העולם,<br>
לידה בעולמות שמימיים,<br>
שליטה בכל העולמות—<br>
טוב מכל אלה הוא פריו של 'הנכנס לזרם'.</p>
</blockquote>
<h2>הבּוּדְּהַה—Buddhavagga</h2>
<blockquote class='gatha'>
<p><a class='sc' id='179' data-uid='dhp179'></a><a class='ss' id='ss179'></a>ניצחונו של הבּוּדְּהַה הוא בלתי הפיך,<br>
אף אחד בעולם לא מסוגל להשתוות לו.<br>
באיזה נתיב תוכל להדריך את 'חסר הנתיב',<br>
בעל הטווח הבלתי מוגבל?</p>
<p><a class='sc' id='180' data-uid='dhp180'></a><a class='ss' id='ss180'></a>לבּוּדְּהַה לא קיימת עוד ההשתוקקות<br>
הסבוכה והמסבכת אשר מנציחה את ההתהוות.<br>
באיזה נתיב תוכל להדריך את 'חסר הנתיב',<br>
בעל הטווח הבלתי מוגבל?</p>
<p><a class='sc' id='181' data-uid='dhp181'></a><a class='ss' id='ss181'></a>החכמים אשר מסורים למדיטציה<br>
מוצאים הנאה בפרישות שלווה.<br>
אפילו הישויות השמימיות מוקירות<br>
את אלה המודעים, הבּוּדְּהוֹת הנעלים.</p>
<p><a class='sc' id='182' data-uid='dhp182'></a><a class='ss' id='ss182'></a>נדיר להיוולד כאדם,<br>
נדירים הם חיי התמותה.<br>
נדיר לזכות בהזדמנות לשמוע את הדְהַמַּה הטובה,<br>
ונדיר באמת להיות עֵד להופעתם של הבּוּדְּהוֹת.</p>
<p><a class='sc' id='183' data-uid='dhp183'></a><a class='ss' id='ss183'></a>הימנעות מרע,<br>
פיתוח טוּב,<br>
וטיהור התודעה—<br>
זהו לימוד הבּוּדְּהוֹת.</p>
<p><a class='sc' id='184' data-uid='dhp184'></a><a class='ss' id='ss184'></a>סובלנות מתמדת היא הסגפנות הגבוהה ביותר.<br>
הבּוּדְּהוֹת אומרים "נִיבָּאנַה היא נעלה".<br>
מי שמזיק לאחרים אינו נזיר אמיתי,<br>
מי שפוגע באחרים אינו פרוש אמיתי.</p>
<p><a class='sc' id='185' data-uid='dhp185'></a><a class='ss' id='ss185'></a>לא לגנות, לא לפגוע,<br>
להיות מרוסן בהתאם לכללי הנזירות,<br>
לאכול במתינות,<br>
לשהות בבדידות,<br>
להיות מסור לתרגול מדיטציה—<br>
זהו לימוד הבּוּדְּהוֹת.</p>
<p><a class='sc' id='186' data-uid='dhp186'></a><a class='ss' id='ss186'></a>אפילו בגשם של מטבעות זהב<br>
אין סיפוק לתשוקות,<br>
כי תענוגות החושים מעניקים מעט סיפוק<br>
וגורמים כאב רב.</p>
<p><a class='sc' id='187' data-uid='dhp187'></a><a class='ss' id='ss187'></a>לאחר שהוא מבין זאת,<br>
החכם לא מוצא הנאה אפילו בהנאות שמימיות.<br>
תלמידו של הער בשלמות<br>
מוצא הנאה בקץ ההשתוקקות.</p>
<p><a class='sc' id='188' data-uid='dhp188'></a><a class='ss' id='ss188'></a>אנשים המאויימים על ידי פחד,<br>
מחפשים מקלט במקומות רבים—<br>
בגבעות, יערות, חורשות,<br>
עצים ומקדשים.</p>
<p><a class='sc' id='189' data-uid='dhp189'></a><a class='ss' id='ss189'></a>אף אחד מאלה אינו באמת מקום מחסה בטוח,<br>
אף אחד מאלה אינו מחסה נעלה.<br>
אדם אינו משוחרר מכל הסבל<br>
במקומות מחסה כאלו.</p>
<p><a class='sc' id='190' data-uid='dhp190'></a><a class='ss' id='ss190'></a>אדם שמוצא מחסה<br>
בבּוּדְּהַה, בדְהַמַּה, ובסַנְגְהַה,<br>
רואה בתבונה נכונה<br>
את ארבעת אמיתות האציליים:</p>
<p><a class='sc' id='191' data-uid='dhp191'></a><a class='ss' id='ss191'></a>סבל, מקור הסבל,<br>
קץ הסבל,<br>
ודרך האציליים המתומנת<br>
המובילה אל קץ הסבל.</p>
<p><a class='sc' id='192' data-uid='dhp192'></a><a class='ss' id='ss192'></a>זה אכן מחסה בטוח,<br>
זהו המחסה הנעלה.<br>
לאחר שהלך אל מחסה זה,<br>
אדם משוחרר מכל הסבל.</p>
<p><a class='sc' id='193' data-uid='dhp193'></a><a class='ss' id='ss193'></a>קשה למצוא אדם בעל חוכמה גדולה—<br>
אין הוא נולד בכל מקום.<br>
היכן שחכם כזה נולד,<br>
משפחתו משגשגת באושר.</p>
<p><a class='sc' id='194' data-uid='dhp194'></a><a class='ss' id='ss194'></a>מבורכת היא הופעת הבּוּדְּהוֹת,<br>
מבורך הוא לימוד הדְהַמַּה הטובה,<br>
מבורך הוא האיחוד בסַנְגְהַה,<br>
ומבורך הוא התרגול של אלו בהרמוניה.</p>
<p><a class='sc' id='195' data-uid='dhp195'></a><a class='ss' id='ss195'></a>הוא מכבד את אלו הראויים לכבוד—<br>
הבּוּדְּהוֹת ותלמידיהם,<br>
אשר התעלו מעבר לכל המכשולים<br>
וצלחו מעבר לצער ובכי.</p>
<p><a class='sc' id='196' data-uid='dhp196'></a><a class='ss' id='ss196'></a>מי שמכבד אותם,<br>
השלווים וחסרי הפחד,<br>
אין שיעור לחסדיו<br>
בכל מדד שהוא.</p>
</blockquote>
<h2>שמחה—Sukkhavagga</h2>
<blockquote class='gatha'>
<p><a class='sc' id='197' data-uid='dhp197'></a><a class='ss' id='ss197'></a>אכן, אנו חיים בשמחה,<br>
ידידותיים בין העוינים.<br>
בין אנשים עוינים,<br>
אנו חיים חסרי שנאה.</p>
<p><a class='sc' id='198' data-uid='dhp198'></a><a class='ss' id='ss198'></a>אכן, אנו חיים בשמחה,<br>
חסרי יסורים בין המתייסרים.<br>
בין המתייסרים,<br>
אנו חיים חסרי יסורים.</p>
<p><a class='sc' id='199' data-uid='dhp199'></a><a class='ss' id='ss199'></a>אכן, אנו חיים בשמחה,<br>
חסרי חמדנות בין החמדנים.<br>
בין החמדנים,<br>
אנו חיים חסרי חמדנות.</p>
<p><a class='sc' id='200' data-uid='dhp200'></a><a class='ss' id='ss200'></a>אכן, אנו חיים בשמחה,<br>
חסרי הקשרות לדבר.<br>
ניזונים מתחושות התעלות,<br>
נחייה כישויות הקורנות.</p>
<p><a class='sc' id='201' data-uid='dhp201'></a><a class='ss' id='ss201'></a>ניצחון מוליד טינה,<br>
המובס חי בכאב.<br>
השלווים חיים בשמחה,<br>
וזונחים ניצחון ותבוסה.</p>
<p><a class='sc' id='202' data-uid='dhp202'></a><a class='ss' id='ss202'></a>אין אש כתשוקה,<br>
ואין מצוקה כשנאה,<br>
אין כאבים כמִצְרַפִים,<br>
ואין שמחה הנעלה על השלווה.</p>
<p><a class='sc' id='203' data-uid='dhp203'></a><a class='ss' id='ss203'></a>רעב הוא המחלה הגרועה מכל,<br>
סַנְקְהַרוֹת הן הסבל הנורא מכל.<br>
לאדם היודע זאת באמת,<br>
נִיבָּאנַה היא האושר הגדול מכל.</p>
<p><a class='sc' id='204' data-uid='dhp204'></a><a class='ss' id='ss204'></a>בריאות היא הבעלות הטובה ביותר,<br>
סיפוק הוא העושר הטוב ביותר,<br>
אמון הוא העמית הטוב ביותר,<br>
נִיבָּאנַה היא האושר הגדול מכל.</p>
<p><a class='sc' id='205' data-uid='dhp205'></a><a class='ss' id='ss205'></a>לאחר שטעם את טעם<br>
ההתבודדות והשלווה,<br>
הוא הופך חופשי מייסורים ועבירות,<br>
וגומע את טעם ברכת הדְהַמַּה.</p>
<p><a class='sc' id='206' data-uid='dhp206'></a><a class='ss' id='ss206'></a>טוב לראות את האציליים,<br>
להיות בחברתם תמיד משמח.<br>
הרחק ממראה טיפשים,<br>
אדם יהיה תמיד מאושר.</p>
<p><a class='sc' id='207' data-uid='dhp207'></a><a class='ss' id='ss207'></a>המתרועע בחברת טיפשים<br>
דרכו מתארכת.<br>
מכאיב להיות בחברת טיפשים—<br>
כמו לחיות עם אויב,<br>
אך משמח להיות בחברת החכם,<br>
כמו מפגש עם קרובים.</p>
<p><a class='sc' id='208' data-uid='dhp208'></a><a class='ss' id='ss208'></a>לכן—<br>
לך בעקבות בעל החוכמה, הנבון והמלומד,<br>
שומר המוסר, הממלא את חובותיו האציליים,<br>
הוא אשר לו תכונות כשל צדיק וחכם,<br>
כמו קבוצת כוכבים הסובבים את הירח.</p>
</blockquote>
<h2>חיבה—Piyavagga</h2>
<blockquote class='gatha'>
<p><a class='sc' id='209' data-uid='dhp209'></a><a class='ss' id='ss209'></a>הוא המתרגל את שיש להימנע ממנו,<br>
ואינו מתרגל את שעליו לעשות,<br>
לאחר שוויתר על המטרה ונצמד ליקר לו,<br>
מקנא לבסוף באלו שמתרגלים.</p>
<p><a class='sc' id='210' data-uid='dhp210'></a><a class='ss' id='ss210'></a>אל תחפש קירבה עם האהובים עליך<br>
וגם לא עם השנואים עליך.<br>
לא לראות את האהובים זה סבל,<br>
וכך גם לראות את השנואים.</p>
<p><a class='sc' id='211' data-uid='dhp211'></a><a class='ss' id='ss211'></a>לכן, אל תוקיר דבר,<br>
כי פרידה מהיקר פוגעת.<br>
אין כבלים לאלו<br>
אשר אין להם דבר אהוב או לא אהוב.</p>
<p><a class='sc' id='212' data-uid='dhp212'></a><a class='ss' id='ss212'></a>מתוך חיבה צומח צער,<br>
מתוך חיבה צומח פחד.<br>
במי שהשתחרר לחלוטין מחיבה<br>
אין צער, ומהיכן יגיע פחד?</p>
<p><a class='sc' id='213' data-uid='dhp213'></a><a class='ss' id='ss213'></a>מתוך אהבה צומח צער,<br>
מתוך אהבה צומח פחד.<br>
במי שהשתחרר לחלוטין מאהבה<br>
אין צער, ומהיכן יגיע פחד?</p>
<p><a class='sc' id='214' data-uid='dhp214'></a><a class='ss' id='ss214'></a>מתוך התענגות צומח צער,<br>
מתוך התענגות צומח פחד.<br>
במי שהשתחרר לחלוטין מהתענגות<br>
אין צער, ומהיכן יגיע פחד?</p>
<p><a class='sc' id='215' data-uid='dhp215'></a><a class='ss' id='ss215'></a>מתוך תאווה צומח צער,<br>
מתוך תאווה צומח פחד.<br>
במי שהשתחרר לחלוטין מתאווה<br>
אין צער, ומהיכן יגיע פחד?</p>
<p><a class='sc' id='216' data-uid='dhp216'></a><a class='ss' id='ss216'></a>מתוך השתוקקות צומח צער,<br>
מתוך השתוקקות צומח פחד.<br>
במי שהשתחרר לחלוטין מהשתוקקות<br>
אין צער, ומהיכן יגיע פחד?</p>
<p><a class='sc' id='217' data-uid='dhp217'></a><a class='ss' id='ss217'></a>המוסריים ובעלי התובנה,<br>
הצדיקים ויודעי האמת,<br>
אשר עושים את שעליהם לעשות—<br>
אותם אנשים מוקירים.</p>
<p><a class='sc' id='218' data-uid='dhp218'></a><a class='ss' id='ss218'></a>המכוון לעבר הבלתי ניתן לתיאור<br>
אשר תודעתו בעלת השראה,<br>
ושאינה כבולה להנאות החושים—<br>
מכונה 'אדם הנע במעלה הזרם.'</p>
<p><a class='sc' id='219' data-uid='dhp219'></a><a class='ss' id='ss219'></a>כאשר אדם שנעדר מביתו זמן רב<br>
שב ממרחקים,<br>
קרובים, חברים ועמיתים,<br>
על שובו שמחים ומברכים.</p>
<p><a class='sc' id='220' data-uid='dhp220'></a><a class='ss' id='ss220'></a>כך עם אדם העושה חסדים—<br>
כאשר הוא מגיע לעולם הבא,<br>
מקבלים אותו מעשיו הטובים<br>
כמו קרובים המקבלים את פני יקירם.</p>
</blockquote>
<h2>כעס—Kodhavagga</h2>
<blockquote class='gatha'>
<p><a class='sc' id='221' data-uid='dhp221'></a><a class='ss' id='ss221'></a>זנח את הכעס, וותר על הגאווה,<br>
התגבר על כל הכבלים.<br>
מי שאינו נאחז בגוף ובתודעה,<br>
חסר דבר, סבל לא פוגע בו.</p>
<p><a class='sc' id='222' data-uid='dhp222'></a><a class='ss' id='ss222'></a>אדם הבולם כעס שמתעורר בו,<br>
כמו רכב שעוצר מרכבה מתדרדרת—<br>
אותו אני מכנה 'רכב אמיתי',<br>
האחרים רק אוחזים במושכות.</p>
<p><a class='sc' id='223' data-uid='dhp223'></a><a class='ss' id='ss223'></a>התגבר על הכעס באמצעות אי-כעס,<br>
התגבר על הרוע באמצעות טוב-לב,<br>
התגבר על הקמצנות באמצעות נדיבות,<br>
התגבר על השקר באמצעות אמת.</p>
<p><a class='sc' id='224' data-uid='dhp224'></a><a class='ss' id='ss224'></a>על אדם לדבר אמת, לא לתת מקום לכעס<br>
ולתת למי שמבקש גם כשיש לו מעט.<br>
בעזרת שלושה אלו<br>
הוא יגיע אל ממלכת הישויות השמימיות.</p>
<p><a class='sc' id='225' data-uid='dhp225'></a><a class='ss' id='ss225'></a>החכמים שאינם פוגעים<br>
ותמיד מרוסנים בגוף,<br>
הולכים אל האלמוות,<br>
היכן שאין צער.</p>
<p><a class='sc' id='226' data-uid='dhp226'></a><a class='ss' id='ss226'></a>הערניים בכל עת,<br>
המתאמנים יומם וליל,<br>
ותמיד מכוונים לנִיבָּאנַה—<br>
תחלואיהם מתפוגגים.</p>
<p><a class='sc' id='227' data-uid='dhp227'></a><a class='ss' id='ss227'></a>אַטוּלַה, זוהי אימרה עתיקה,<br>
לא כזו המתאימה רק לימינו:<br>
"הם מאשימים את מי ששותק,<br>
הם מאשימים את מי שמדבר הרבה,<br>
הם מאשימים את מי שמדבר מעט.<br>
אין אדם בעולם הזה שלא מאשימים אותו".</p>
<p><a class='sc' id='228' data-uid='dhp228'></a><a class='ss' id='ss228'></a>מעולם לא היה, לעולם לא יהיה,<br>
וגם כעת לא נמצא אדם,<br>
אשר זוכה רק להאשמות<br>
או זוכה רק לשבחים.</p>
<p><a class='sc' id='229' data-uid='dhp229'></a><a class='ss' id='ss229'></a>לאחר שהתבונן בו יום אחר יום,<br>
החכם משבח את האדם<br>
בעל ההתנהגות חסרת הדופי:<br>
מרוסן, נבון ומוסרי.</p>
<p><a class='sc' id='230' data-uid='dhp230'></a><a class='ss' id='ss230'></a>האדם אשר כמו זהב צרוף—<br>
מי יוכל להאשים אותו?<br>
אפילו הישויות השמימיות משבחות אותו,<br>
ואף בְּרַהַמַה משבח אותו.</p>
<p><a class='sc' id='231' data-uid='dhp231'></a><a class='ss' id='ss231'></a>שמור על עצמך מפני זעם במעשים,<br>
היה מרוסן בגופך.<br>
לאחר שזנחת התנהגות לא נאותה,<br>
תרגל התנהגות נאותה.</p>
<p><a class='sc' id='232' data-uid='dhp232'></a><a class='ss' id='ss232'></a>שמור על עצמך מפני זעם בדיבור,<br>
היה מרוסן בדבריך.<br>
לאחר שזנחת דיבור לא נאות,<br>
תרגל דיבור נאות.</p>
<p><a class='sc' id='233' data-uid='dhp233'></a><a class='ss' id='ss233'></a>שמור על עצמך מפני זעם במחשבה,<br>
היה מרוסן במחשבותיך.<br>
לאחר שזנחת חשיבה לא נאותה,<br>
תרגל חשיבה נאותה.</p>
<p><a class='sc' id='234' data-uid='dhp234'></a><a class='ss' id='ss234'></a>החכמים מרוסנים במעשיהם,<br>
מרוסנים בדיבורם,<br>
ומרוסנים במחשבתם—<br>
הם אכן מרוסנים כראוי.</p>
</blockquote>
<h2>חוסר טוהר—Malavagga</h2>
<blockquote class='gatha'>
<p><a class='sc' id='235' data-uid='dhp235'></a><a class='ss' id='ss235'></a>כעלה נובל אתה כעת,<br>
שליחי המוות ממתינים לך.<br>
אתה עומד בפתח המוות,<br>
בלי כל אספקה למסע.</p>
<p><a class='sc' id='236' data-uid='dhp236'></a><a class='ss' id='ss236'></a>עשה אי לעצמך,<br>
היה חכם והזדרז לעשות מאמץ.<br>
חסר-תשוקה, לאחר שתפטר מהזיהומים,<br>
תגיע לשטחם השמיימי של האציליים.</p>
<p><a class='sc' id='237' data-uid='dhp237'></a><a class='ss' id='ss237'></a>חייך הגיעו לקיצם כעת,<br>
אתה מתקדם אל עבר מלך המוות.<br>
לא יהיה לך מקום מנוחה בדרך,<br>
וגם לא כל אספקה למסע.</p>
<p><a class='sc' id='238' data-uid='dhp238'></a><a class='ss' id='ss238'></a>עשה אי לעצמך,<br>
היה חכם והזדרז לעשות מאמץ.<br>
חסר-תשוקה, לאחר שתפטר מהזיהומים,<br>
לא תחווה שוב לידה והזדקנות.</p>
<p><a class='sc' id='239' data-uid='dhp239'></a><a class='ss' id='ss239'></a>כמו נפח המסיר שכבות חִמצון מכסף,<br>
רגע אחר רגע, מעט למעט—<br>
כך בהדרגה החכם<br>
מסיר את זיהומיו.</p>
<p><a class='sc' id='240' data-uid='dhp240'></a><a class='ss' id='ss240'></a>כפי שחלודה מעכלת<br>
את המתכת ממנה היא נוצרת—<br>
כך גם מעשיהם של עבריינים<br>
מובילים אותם אל עולמות היגון.</p>
<p><a class='sc' id='241' data-uid='dhp241'></a><a class='ss' id='ss241'></a>אי-שינון הוא פגם בלימוד מנטרות,<br>
הזנחה היא פגם בבית,<br>
רישול הוא פגם במראה,<br>
חוסר-ערנות הוא פגם בשומר.</p>
<p><a class='sc' id='242' data-uid='dhp242'></a><a class='ss' id='ss242'></a>חוסר צניעות הוא פגם באישה,<br>
קמצנות היא פגם באדם נדיב—<br>
דברים רעים אלה הם אכן פגמים<br>
גם בעולם הזה וגם בעולם הבא.</p>
<p><a class='sc' id='243' data-uid='dhp243'></a><a class='ss' id='ss243'></a>פגם גדול מכל אלו היא בורות,<br>
הגרועה מכל הפגמים.<br>
נזירים, זִנחו פגם אחד זה<br>
והיו חסרי פגמים.</p>
<p><a class='sc' id='244' data-uid='dhp244'></a><a class='ss' id='ss244'></a>קלים הם החיים לחסר המצפון,<br>
החצוף כעורב,<br>
הרברבן, הפזיז,<br>
החי בשחיתות.</p>
<p><a class='sc' id='245' data-uid='dhp245'></a><a class='ss' id='ss245'></a>קשים הם החיים לבעל המצפון,<br>
התר תמיד אחר טוהר,<br>
הנמרץ, העניו,<br>
המוביל חיים טהורים.</p>
<p><a class='sc' id='246' data-uid='dhp246'></a><a class='ss' id='ss246'></a>מי שהורג יצורים חיים,<br>
אומר שקרים,<br>
לוקח מה שלא ניתן,<br>
הולך לאישה של אחר,</p>
<p><a class='sc' id='247' data-uid='dhp247'></a><a class='ss' id='ss247'></a>ושותה משקאות משכרים—<br>
אדם כזה פועל<br>
לעקירת שורשיו<br>
כבר בעולם הזה.</p>
<p><a class='sc' id='248' data-uid='dhp248'></a><a class='ss' id='ss248'></a>אדם יקר, דע לך:<br>
לא קל לרסן את הרע.<br>
אל תיתן לחמדנות ולהתנהגות רעה<br>
לגרור אותך לאומללות ארוכת טווח.</p>
<p><a class='sc' id='249' data-uid='dhp249'></a><a class='ss' id='ss249'></a>אנשים נותנים על פי אמונם<br>
ובהתאם לרצונם.<br>
מי שאינו שבע רצון<br>
מהאוכל והמשקה שניתן לו<br>
לא משיג סַמָאדְהִי<br>
ביום או בלילה.</p>
<p><a class='sc' id='250' data-uid='dhp250'></a><a class='ss' id='ss250'></a>מי שבו חוסר שביעות הרצון הזה<br>
נכחד לחלוטין ונעקר מהשורש,<br>
משיג סַמָאדְהִי<br>
ביום או בלילה.</p>
<p><a class='sc' id='251' data-uid='dhp251'></a><a class='ss' id='ss251'></a>אין אש כתשוקה,<br>
אין אחיזה כשנאה,<br>
אין רשת כאשליה,<br>
אין נהר כהשתוקקות.</p>
<p><a class='sc' id='252' data-uid='dhp252'></a><a class='ss' id='ss252'></a>קל לראות טעויות של אחרים,<br>
אך קשה לאדם לראות את טעויותיו שלו.<br>
את שגיאותיו של אחר<br>
מנפה אדם כמו מוץ,<br>
אך מסתיר את שלו<br>
כרמאי המסתיר זריקה כושלת של קוביות.</p>
<p><a class='sc' id='253' data-uid='dhp253'></a><a class='ss' id='ss253'></a>אדם המחפש פגמים באחרים<br>
ותמיד ביקורתי—<br>
תחלואיו גדלים,<br>
והוא רחוק מהכחדתם.</p>
<p><a class='sc' id='254' data-uid='dhp254'></a><a class='ss' id='ss254'></a>אין עקבות בשמים,<br>
ואין פרושים מחוץ לדרכו של הבּוּדְּהַה.<br>
אנשים מכורים להתרבות-מנטאלית,<br>
אך הבּוּדְּהוֹת חופשיים מהתרבות-מנטאלית.</p>
<p><a class='sc' id='255' data-uid='dhp255'></a><a class='ss' id='ss255'></a>אין עקבות בשמים,<br>
ואין פרושים מחוץ לדרכו של הבּוּדְּהַה.<br>
אין דברים מותנים נצחיים,<br>
ואין חוסר יציבות בבּוּדְּהוֹת.</p>
</blockquote>
<h2>הצדיק—Dhammaṭṭhavagga</h2>
<blockquote class='gatha'>
<p><a class='sc' id='256' data-uid='dhp256'></a><a class='ss' id='ss256'></a>אדם אינו צודק<br>
כאשר הוא שוקל דברים באופן שרירותי.<br>
אדם חכם חוקר<br>
הן את הנכון והן את השגוי.</p>
<p><a class='sc' id='257' data-uid='dhp257'></a><a class='ss' id='ss257'></a>מי שמנהיג אחרים ללא שימוש בכוח,<br>
בהגינות ובהתאם לדְהַמַּה,<br>
הנבון 'שומר הדְהַמַּה'—<br>
הוא מכונה 'צדיק'.</p>
<p><a class='sc' id='258' data-uid='dhp258'></a><a class='ss' id='ss258'></a>אדם אינו חכם<br>
רק משום שהוא מדבר הרבה.<br>
השליו, חסר הטינה וחסר הפחד—<br>
הוא מכונה 'חכם'.</p>
<p><a class='sc' id='259' data-uid='dhp259'></a><a class='ss' id='ss259'></a>אדם אינו 'תומך הדְהַמַּה'<br>
רק משום שהוא מדבר הרבה.<br>
אם אדם, על אף שלמד מעט דְהַמַּה,<br>
אינו מקל ראש בעניין<br>
אלא רואה בעצמו את האמת שבכך—<br>
הוא אכן 'תומך הדְהַמַּה'.</p>
<p><a class='sc' id='260' data-uid='dhp260'></a><a class='ss' id='ss260'></a>הוא אינו בכיר<br>
רק בשל שערו האפור.<br>
מי שבוגר רק בגילו<br>
מכונה 'זקן שוטה'.</p>
<p><a class='sc' id='261' data-uid='dhp261'></a><a class='ss' id='ss261'></a>מי שמוסרי וישר,<br>
נטול אלימות, מרוסן, בעל שליטה עצמית,<br>
חכם וללא כל דופי—<br>
מכונה בצדק 'בכיר'.</p>
<p><a class='sc' id='262' data-uid='dhp262'></a><a class='ss' id='ss262'></a>אדם קנאי, אנוכי וערמומי<br>
לא הופך לאדם בעל אופי טוב<br>
באמצעות יופי חיצוני<br>
או דיבור רהוט.</p>
<p><a class='sc' id='263' data-uid='dhp263'></a><a class='ss' id='ss263'></a>מי שנחתכו בו הזיהומים הללו,<br>
נעקרו מהשורש והוכחדו—<br>
החכם חסר הפגמים<br>
נקרא 'בעל מזג טוב'.</p>
<p><a class='sc' id='264' data-uid='dhp264'></a><a class='ss' id='ss264'></a>לא באמצעות גילוח ראש<br>
אדם חסר יושר וריסון הופך לפרוש.<br>
מי שמלא תשוקה וחמדנות,<br>
כיצד יהיה פרוש?</p>
<p><a class='sc' id='265' data-uid='dhp265'></a><a class='ss' id='ss265'></a>מי שהכניע לחלוטין כל רוע,<br>
הן גדול והן קטן—<br>
כיוון שהתגבר על כל הרוע,<br>
הוא מכונה 'פרוש'.</p>
<p><a class='sc' id='266' data-uid='dhp266'></a><a class='ss' id='ss266'></a>אדם אינו נזיר<br>
רק משום שהוא חי מנדבות אחרים.<br>
גם לא באמצעות אימוץ צורת התנהגות<br>
הופך אדם לנזיר אמיתי.</p>
<p><a class='sc' id='267' data-uid='dhp267'></a><a class='ss' id='ss267'></a>מי שמעבר לחסד ופגיעה,<br>
שמוביל חיים רוחניים<br>
וחי עם הבנה בעולם הזה—<br>
נקרא בצדק 'נזיר'.</p>
<p><a class='sc' id='268' data-uid='dhp268'></a><a class='ss' id='ss268'></a>לא באמצעות שתיקה הופך הטיפש לחכם.<br>
מי שכאילו היה אוחז במאזניים—<br>
מקבל את הטוב ונמנע מהרע,<br>
הוא אכן חכם.</p>
<p><a class='sc' id='269' data-uid='dhp269'></a><a class='ss' id='ss269'></a>בהמנעו מהרע,<br>
הנזיר פיקח.<br>
כיוון שהוא יודע את שני העולמות הללו,<br>
הוא מכונה 'חכם'.</p>
<p><a class='sc' id='270' data-uid='dhp270'></a><a class='ss' id='ss270'></a>מי שפוגע ביצורים חיים<br>
אינו אצילי.<br>
הבלתי מזיק לכל היצורים החיים<br>
מכונה 'אצילי'.</p>
<p><a class='sc' id='271' data-uid='dhp271'></a><a class='ss' id='ss271'></a>לא בשמירה על מסורת וטקסים בלבד,<br>
או בלמידה מרובה בלבד,<br>
או בהשגת סַמָאדְּהִי בלבד,<br>
או בחיי התבודדות בלבד,</p>
<p><a class='sc' id='272' data-uid='dhp272'></a><a class='ss' id='ss272'></a>או בהשגת אושר הפרישות<br>
אותו אנשים ארציים אינם חווים—<br>
אל לכם להיות שבעי רצון, נזירים,<br>
עד שתגשימו בעצמכם את חדלון התחלואים.</p>
</blockquote>
<h2>הדרך—Magavagga</h2>
<blockquote class='gatha'>
<p><a class='sc' id='273' data-uid='dhp273'></a><a class='ss' id='ss273'></a>מכל הדרכים, הדרך המתומנת היא הטובה ביותר.<br>
מכל האמיתות, ארבע האמיתות הן הטובות ביותר.<br>
מכל התופעות, העדר התשוקה היא הטובה ביותר.<br>
מכל בני האדם והישויות, 'הרואה' הוא הטוב ביותר.</p>
<p><a class='sc' id='274' data-uid='dhp274'></a><a class='ss' id='ss274'></a>זו הדרך ואין אחרת<br>
הטובה ממנה לטיהור הראייה.<br>
לך בה<br>
ותעתע במָארַה.</p>
<p><a class='sc' id='275' data-uid='dhp275'></a><a class='ss' id='ss275'></a>בלכתך בדרך הזו<br>
תשים קץ לסבל.<br>
זו הדרך אותה הצגתי<br>
לאחר שגיליתי כיצד לשלוף את קוץ התשוקה.</p>
<p><a class='sc' id='276' data-uid='dhp276'></a><a class='ss' id='ss276'></a>עליך לעשות את המאמץ בעצמך,<br>
הטַטְהָאגַטוֹת רק מראים את הדרך.<br>
אלו המתרגלים, הצועדים בדרך,<br>
הם ישתחררו מכבליו של מָארַה.</p>
<p><a class='sc' id='277' data-uid='dhp277'></a><a class='ss' id='ss277'></a>"כל הדברים המותנים ארעיים"—<br>
כאשר אדם רואה זאת בחוכמה,<br>
הוא מתפכח מהסבל—<br>
זו הדרך לטיהור.</p>
<p><a class='sc' id='278' data-uid='dhp278'></a><a class='ss' id='ss278'></a>"כל הדברים המותנים כואבים"—<br>
כאשר אדם רואה זאת בחוכמה,<br>
הוא מתפכח מהסבל—<br>
זו הדרך לטיהור.</p>
<p><a class='sc' id='279' data-uid='dhp279'></a><a class='ss' id='ss279'></a>"כל הדברים המותנים חסרי עצמיות"—<br>
כאשר אדם רואה זאת בחוכמה,<br>
הוא מתפכח מהסבל—<br>
זו הדרך לטיהור.</p>
<p><a class='sc' id='280' data-uid='dhp280'></a><a class='ss' id='ss280'></a>הרדום בעוד עליו לקום ולפעול,<br>
המתבטל בעוד הוא צעיר וחזק,<br>
הרפה בעוד עליו להיות נחוש—<br>
אדם עצלן כזה לא מוצא את הדרך לחוכמה.</p>
<p><a class='sc' id='281' data-uid='dhp281'></a><a class='ss' id='ss281'></a>ריסון החשיבה, שמירה על הדיבור,<br>
והמנעות מכל רע במעשה—<br>
מי שיטהר את שלושת דרכי הפעולה הללו<br>
יגשים את הדרך שהוצגה על ידי החכם.</p>
<p><a class='sc' id='282' data-uid='dhp282'></a><a class='ss' id='ss282'></a>חוכמה צומחת מתוך מאמץ,<br>
ללא מאמץ חוכמה דועכת.<br>
לאחר שאדם מבין את שתי הדרכים האלו<br>
להתפתחות ודעיכה,<br>
עליו לפעול כך<br>
שחוכמתו תגדל.</p>
<p><a class='sc' id='283' data-uid='dhp283'></a><a class='ss' id='ss283'></a>עיקרו את יער-התשוקה עד אחרון העצים,<br>
מתוך היער צומח פחד.<br>
לאחר שעקרתם את היער וסבך השיחים,<br>
אז, נזירים, תהיו חסרי תשוקה.</p>
<p><a class='sc' id='284' data-uid='dhp284'></a><a class='ss' id='ss284'></a>כל עוד לא נעקר סבך השיחים<br>
של תשוקת גבר לאישה, כולל הקטנים ביותר,<br>
תודעתו כבולה—<br>
כמו עגל יונק לאימו.</p>
<p><a class='sc' id='285' data-uid='dhp285'></a><a class='ss' id='ss285'></a>עקור את החיבה לעצמך<br>
כפי שעוקרים לוטוס לבן של סתיו.<br>
פַּתֵח את הדרך לשלווה,<br>
לנִיבָּאנַה, כפי שהוצגה על ידי הנעלה.</p>
<p><a class='sc' id='286' data-uid='dhp286'></a><a class='ss' id='ss286'></a>"כאן אחיה בעונת הגשמים,<br>
כאן בחורף וכאן בקיץ"—<br>
כך מהרהר לו הטיפש,<br>
ולא מבין את הסכנה.</p>
<p><a class='sc' id='287' data-uid='dhp287'></a><a class='ss' id='ss287'></a>אדם הקשור לילדיו ומרעו<br>
בהתאהבות ממכרת—<br>
המוות סוחף אותו,<br>
כשיטפון הסוחף כפר בשנתו.</p>
<p><a class='sc' id='288' data-uid='dhp288'></a><a class='ss' id='ss288'></a>לא קרובים, לא בנים, ואף לא הורים<br>
אינם מהווים הגנה המעניקה שלווה אמיתית—<br>
מי שנלכד על ידי המוות,<br>
אף קרוב לא יכול להציל אותו.</p>
<p><a class='sc' id='289' data-uid='dhp289'></a><a class='ss' id='ss289'></a>לאחר שהבין זאת—<br>
על החכם להיות מרוסן מוסרית<br>
ולהזדרז לפנות אל הדרך<br>
המובילה לנִיבָּאנַה.</p>
</blockquote>
<h2>שוֹנוֹת—pakiṇṇakavagga</h2>
<blockquote class='gatha'>
<p><a class='sc' id='290' data-uid='dhp290'></a><a class='ss' id='ss290'></a>אם כתוצאה מעזיבת אושר קטן<br>
יוכל אדם להשיג אושר גדול יותר,<br>
על החכם לעזוב את האושר הקטן<br>
בחפשו אחר אושר גדול יותר.</p>
<p><a class='sc' id='291' data-uid='dhp291'></a><a class='ss' id='ss291'></a>מי שמחפש את אושרו<br>
בגרימת כאב לאחרים,<br>
הינו כבול בכבלי האיבה,<br>
ולא ישתחרר ממנה.</p>
<p><a class='sc' id='292' data-uid='dhp292'></a><a class='ss' id='ss292'></a>אלה שדוחים את שעליהם לעשות<br>
ועושים את שאין לעשות,<br>
היהירים והרשלנים—<br>
תחלואיהם רק גדלים.</p>
<p><a class='sc' id='293' data-uid='dhp293'></a><a class='ss' id='ss293'></a>מי שלקחו על עצמם<br>
להתמיד בפיתוח קשב לגוף,<br>
ולא מחפשים לעשות<br>
את שאין לעשות,<br>
בעלי הקשב והבנה מלאה—<br>
תחלואיהם מגיעים לקיצם.</p>
<p><a class='sc' id='294' data-uid='dhp294'></a><a class='ss' id='ss294'></a>לאחר שהרג אם (השתוקקות), אב (תפישת עצמיות),<br>
שני מלכים לוחמים (ההשקפות הקיצוניות),<br>
והשמיד ארץ (חושים) על יושביה (הקשרות ותשוקה)—<br>
הוא ברהמין חסר טרדות.</p>
<p><a class='sc' id='295' data-uid='dhp295'></a><a class='ss' id='ss295'></a>לאחר שהרג אם, אב,<br>
שני מלכים מלומדים (ההשקפות הקיצוניות),<br>
והשמיד את דרך הנמר כחמישי (חמשת המכשולים),<br>
הוא ברהמין חסר טרדות.</p>
<p><a class='sc' id='296' data-uid='dhp296'></a><a class='ss' id='ss296'></a>תלמידיו של גוֹטַמַה<br>
ערים תמיד,<br>
ביום ובלילה<br>
מתרגלים קשב לסגולות הבּוּדְּהַה.</p>
<p><a class='sc' id='297' data-uid='dhp297'></a><a class='ss' id='ss297'></a>תלמידיו של גוֹטַמַה<br>
ערים תמיד,<br>
ביום ובלילה<br>
מתרגלים קשב לסגולות הדְהַמַּה.</p>
<p><a class='sc' id='298' data-uid='dhp298'></a><a class='ss' id='ss298'></a>תלמידיו של גוֹטַמַה<br>
ערים תמיד,<br>
ביום ובלילה<br>
מתרגלים קשב לסגולות הסַנְגְהַה.</p>
<p><a class='sc' id='299' data-uid='dhp299'></a><a class='ss' id='ss299'></a>תלמידיו של גוֹטַמַה<br>
ערים תמיד,<br>
ביום ובלילה<br>
מתרגלים קשב לגוף.</p>
<p><a class='sc' id='300' data-uid='dhp300'></a><a class='ss' id='ss300'></a>תלמידיו של גוֹטַמַה<br>
ערים תמיד,<br>
ביום ובלילה<br>
תודעתם מוצאת הנאה באי-פגיעה.</p>
<p><a class='sc' id='301' data-uid='dhp301'></a><a class='ss' id='ss301'></a>תלמידיו של גוֹטַמַה<br>
תמיד ערים,<br>
ביום ובלילה<br>
תודעתם מוצאת הנאה בתרגול מדיטציה.</p>
<p><a class='sc' id='302' data-uid='dhp302'></a><a class='ss' id='ss302'></a>לא קל לצאת לפרישות, לא קל להנות מכך,<br>
גם חיים ארציים הם קשים ומלאי צער.<br>
לחיות בחברת אנשים לא ראויים זה סבל,<br>
הנודד ללא מטרה נתון לסבל—<br>
לכן אל תהיה נודד ללא מטרה,<br>
ואל תהיה נתון לסבל.</p>
<p><a class='sc' id='303' data-uid='dhp303'></a><a class='ss' id='ss303'></a>אדם בעל מוסר ואמון,<br>
שם טוב ועושר,<br>
מכובד בכל מקום<br>
ובכל ארץ אליה הוא מגיע.</p>
<p><a class='sc' id='304' data-uid='dhp304'></a><a class='ss' id='ss304'></a>הטובים נראים ממרחק,<br>
כמו הרי ההימאליה,<br>
אך הרשעים אינם נראים אף מקרוב,<br>
כמו חיצים הנורים בלילה.</p>
<p><a class='sc' id='305' data-uid='dhp305'></a><a class='ss' id='ss305'></a>הוא אשר יושב לבדו, ישן לבדו<br>
והולך לבדו, החרוץ החי בבדידות<br>
אשר אימן את עצמו—<br>
הוא ימצא הנאה ביער.</p>
</blockquote>
<h2>גיהנום—Nirayavagga</h2>
<blockquote class='gatha'>
<p><a class='sc' id='306' data-uid='dhp306'></a><a class='ss' id='ss306'></a>השקרן הולך לגיהינום,<br>
וכך גם מי שטוען "לא עשיתי זאת".<br>
שני האנשים השפלים הללו<br>
חולקים בעזיבתם יעד זהה בחיים הבאים.</p>
<p><a class='sc' id='307' data-uid='dhp307'></a><a class='ss' id='ss307'></a>רבים מהלובשים את הגלימה הכתומה<br>
הם חסרי שליטה עצמית ובעלי מזג רע.<br>
כתוצאה ממעשיהם הרעים<br>
המושחתים הללו יוולדו בגיהינום.</p>
<p><a class='sc' id='308' data-uid='dhp308'></a><a class='ss' id='ss308'></a>טוב יותר לבלוע כדור ברזל<br>
הבוער מחום כמו להבות אש,<br>
מלהיות אדם חסר מוסר<br>
החי על נדבות מזון.</p>
<p><a class='sc' id='309' data-uid='dhp309'></a><a class='ss' id='ss309'></a>ארבעה אסונות יפקדו אדם פזיז<br>
הנואף עם אשת אחר:<br>
צבירת מגרעות, שינה טרודה,<br>
מוניטין רע, ולידה בגיהינום.</p>
<p><a class='sc' id='310' data-uid='dhp310'></a><a class='ss' id='ss310'></a>קצרה הנאתם של האיש והאישה המפוחדים.<br>
אז נצברות מגרעות, לידה לא טובה בעתיד,<br>
והמלך מטיל עונש כבד—<br>
לכן אל לאדם לנאוף עם אשת אחר.</p>
<p><a class='sc' id='311' data-uid='dhp311'></a><a class='ss' id='ss311'></a>כפי שעשב קוּסַה הנתפס לא נכון<br>
חותך את כף היד,<br>
כך גם פרישות הנתפסת לא נכון<br>
גוררת אדם לגיהינום.</p>
<p><a class='sc' id='312' data-uid='dhp312'></a><a class='ss' id='ss312'></a>כל פעולה בהיסח דעת,<br>
כל חובה מוסרית המושחתת,<br>
כל חיים רוחניים העומדים בספק—<br>
כל אלה אינם מניבים פירות רבים.</p>
<p><a class='sc' id='313' data-uid='dhp313'></a><a class='ss' id='ss313'></a>על אדם לעשות את שעליו לעשות<br>
מתוך מאמץ איתן.<br>
חיי פרישות בטלים<br>
מעוררים אף יותר אבק.</p>
<p><a class='sc' id='314' data-uid='dhp314'></a><a class='ss' id='ss314'></a>מוטב לא לעשות מעשה רע,<br>
כי לאחר מכן הוא גורם לאדם להתענות.<br>
מוטב לעשות מעשה טוב,<br>
כי לאחר מכן אין הוא גורם לאדם חרטות.</p>
<p><a class='sc' id='315' data-uid='dhp315'></a><a class='ss' id='ss315'></a>כמו עיר חומה,<br>
המוגנת מבפנים ומבחוץ—<br>
שמור על עצמך היטב,<br>
אל תיתן להזדמנות הזו לחמוק.<br>
אלו שמפספסים את ההזדמנות הזו,<br>
מצטערים כשהם נולדים בגיהינום.</p>
<p><a class='sc' id='316' data-uid='dhp316'></a><a class='ss' id='ss316'></a>המתביישים במה שאין להתבייש,<br>
ואינם מתביישים במה שיש להתבייש—<br>
האוחזים בהשקפות מוטעות<br>
מועדים להגיע לעולמות היגון.</p>
<p><a class='sc' id='317' data-uid='dhp317'></a><a class='ss' id='ss317'></a>הרואים פחד היכן שאין פחד,<br>
ואינם רואים פחד היכן שיש פחד—<br>
האוחזים בהשקפות מוטעות<br>
מועדים להגיע לעולמות היגון.</p>
<p><a class='sc' id='318' data-uid='dhp318'></a><a class='ss' id='ss318'></a>המוצאים דופי במה שאין דופי,<br>
ואינם מוצאים דופי במה שיש דופי—<br>
האוחזים בהשקפות מוטעות<br>
מועדים להגיע לעולמות היגון.</p>
<p><a class='sc' id='319' data-uid='dhp319'></a><a class='ss' id='ss319'></a>המכירים בטעות כטעות<br>
ואת שאינו טעות כחסר-טעות—<br>
האוחזים בהשקפות נכונות,<br>
מועדים להגיע לעולמות הברכה.</p>
</blockquote>
<h2>הפיל—Nāgavagga</h2>
<blockquote class='gatha'>
<p><a class='sc' id='320' data-uid='dhp320'></a><a class='ss' id='ss320'></a>כמו פיל בקרב<br>
אליו נורים חיצים מכל עבר,<br>
כך גם אני אעמוד בהאשמות—<br>
אכן, אנשים רבים הם חסרי מוסר.</p>
<p><a class='sc' id='321' data-uid='dhp321'></a><a class='ss' id='ss321'></a>פיל מאולף הוא זה שניתן להובילו דרך המון,<br>
פיל מאולף הוא זה שעליו רוכב המלך.<br>
כך, הטוב מבין האנשים הוא בעל השליטה העצמית,<br>
אשר עומד בהאשמות.</p>
<p><a class='sc' id='322' data-uid='dhp322'></a><a class='ss' id='ss322'></a>מצויינים הם פרדות מאולפים,<br>
סוסים גזעיים מעמק האינדו,<br>
פילים גדולים ופילים בעלי ניבים—<br>
אך טוב מכל אלה הוא בעל השליטה העצמית.</p>
<p><a class='sc' id='323' data-uid='dhp323'></a><a class='ss' id='ss323'></a>לא באמצעות אמצעים אלה<br>
יוכל אדם להגיע אל הארץ חסרת הדרך<br>
אליה הולך האדם המאומן היטב<br>
בריסון ובשליטה עצמית.</p>
<p><a class='sc' id='324' data-uid='dhp324'></a><a class='ss' id='ss324'></a>הפיל דְהַנַפָּאלַה<br>
מאבד שליטה בתקופת הייחום.<br>
בעל-הניבים הקשור אף לא אוכל,<br>
כאשר הוא נזכר ביער הפילים.</p>
<p><a class='sc' id='325' data-uid='dhp325'></a><a class='ss' id='ss325'></a>אדם עצלן, גרגרן ובטלן,<br>
המתהפך במיטה<br>
כמו חזיר שמן ושבע<br>
נולד מחדש שוב ושוב.</p>
<p><a class='sc' id='326' data-uid='dhp326'></a><a class='ss' id='ss326'></a>לפני כן התודעה הזו נדדה<br>
כפי שרצתה, לאן שחשקה, וכטוב בעיניה,<br>
אך עתה אני אשלוט בה בחוכמה—<br>
כרוכב השולט בפיל פראי.</p>
<p><a class='sc' id='327' data-uid='dhp327'></a><a class='ss' id='ss327'></a>היה מסור לערנות,<br>
שמור היטב על תודעתך,<br>
חלץ עצמך מביצת הפגעים הזו—<br>
כמו פיל המחלץ עצמו מהבוץ.</p>
<p><a class='sc' id='328' data-uid='dhp328'></a><a class='ss' id='ss328'></a>אם אתה מוצא חבר פיקח<br>
המוביל חיים ראויים,<br>
היה בחברתו בשמחה ובמודעות<br>
והתגבר על כל הקשיים.</p>
<p><a class='sc' id='329' data-uid='dhp329'></a><a class='ss' id='ss329'></a>אם אינך יכול למצוא חבר פיקח<br>
המוביל חיים ראויים,<br>
אז, כפי שמלך מותיר אחריו ממלכה מובסת<br>
או פיל בודד ביער הפילים— לך בדרכך לבדך.</p>
<p><a class='sc' id='330' data-uid='dhp330'></a><a class='ss' id='ss330'></a>מוטב לחיות לבד,<br>
אין רעות עם טיפשים.<br>
לך לבדך ואל תעשה כל רע,<br>
היה חסר דאגות כמו הפיל מָאטַנְגַה ביער.</p>
<p><a class='sc' id='331' data-uid='dhp331'></a><a class='ss' id='ss331'></a>מבורכים הם חברים כאשר יש צורך,<br>
מבורך הוא סיפוק עם מה שיש,<br>
מבורכים הם חסדים כשהחיים מגיעים לקיצם,<br>
ומבורכת היא הזניחה של כל הסבל.</p>
<p><a class='sc' id='332' data-uid='dhp332'></a><a class='ss' id='ss332'></a>מבורך בעולם הוא הסיוע של אדם לאימו,<br>
וכך גם מבורך הסיוע של אדם לאביו.<br>
מבורך בעולם הוא הסיוע לפרושים,<br>
וכך גם מבורך הסיוע לברהמינים.</p>
<p><a class='sc' id='333' data-uid='dhp333'></a><a class='ss' id='ss333'></a>מבורך הוא המוסר עד סוף החיים,<br>
מבורך הוא האמון האיתן,<br>
מבורכת היא השגת החוכמה,<br>
ומבורכת היא ההמנעות מעשיית כל רע.</p>
</blockquote>
<h2>השתוקקות—Taṇhāvagga</h2>
<blockquote class='gatha'>
<p><a class='sc' id='334' data-uid='dhp334'></a><a class='ss' id='ss334'></a>השתוקקותו של אדם החי בפראות<br>
גדלה כמו צמח מטפס.<br>
הוא קופץ מחיים לחיים,<br>
כמו קוף המחפש פירות ביער.</p>
<p><a class='sc' id='335' data-uid='dhp335'></a><a class='ss' id='ss335'></a>מי שמוכנע על ידי ההשתוקקות המאמללת<br>
ונקשר אל העולם,<br>
צערו מתרבה<br>
כעשב בִּירַנַה אחרי הגשם.</p>
<p><a class='sc' id='336' data-uid='dhp336'></a><a class='ss' id='ss336'></a>אך מי שמכניע את ההשתוקקות המאמללת הזו,<br>
ואינו נקשר אל העולם,<br>
הצער נושר ממנו<br>
כטיפת מים מעלה לוטוס.</p>
<p><a class='sc' id='337' data-uid='dhp337'></a><a class='ss' id='ss337'></a>זאת אומר לכם:<br>
בהצלחה לכל הנאספים!<br>
עיקרו את שורש ההשתוקקות<br>
כמו את שורשי עשב הבִּירַנַה הריחניים.<br>
אל תיתנו למָארַה להרוס אתכם שוב ושוב<br>
כמו ששיטפון דורס קני סוף.</p>
<p><a class='sc' id='338' data-uid='dhp338'></a><a class='ss' id='ss338'></a>כפי שעץ שנפל ישוב לגדול<br>
אם שורשיו נותרו שלמים וחזקים,<br>
כך גם סבל צומח שוב ושוב<br>
עד אשר ההשתוקקות החבויה נעקרת.</p>
<p><a class='sc' id='339' data-uid='dhp339'></a><a class='ss' id='ss339'></a>שלושים ושישה זרמי התשוקה<br>
הזורמים בעוצמה אל עבר מושאי ההנאה,<br>
סוחפים אדם בעל השקפות רעות<br>
בשיטפון מחשבות התאווה.</p>
<p><a class='sc' id='340' data-uid='dhp340'></a><a class='ss' id='ss340'></a>נהרות אלה זורמים בכל מקום<br>
והצמח המטפס של ההשתוקקות כך נובט וצומח.<br>
בראותך את המטפס מנביט,<br>
חתוך את שורשיו באמצעות חוכמה.</p>
<p><a class='sc' id='341' data-uid='dhp341'></a><a class='ss' id='ss341'></a>יצורים חיים מאושרים<br>
בנהרות התאוות—<br>
בהסתמכות על שמחה הגורמת הנאה,<br>
מגיעים אנשים ללידה והזדקנות.</p>
<p><a class='sc' id='342' data-uid='dhp342'></a><a class='ss' id='ss342'></a>בני האנושות מוקירי התשוקה<br>
מתרוצצים כארנבים מפוחדים.<br>
לכודים בשלשלאות,<br>
הם סובלים שוב ושוב זמן רב.</p>
<p><a class='sc' id='343' data-uid='dhp343'></a><a class='ss' id='ss343'></a>בני האנושות מוקירי התשוקה<br>
מתרוצצים כארנבים מפוחדים.<br>
לכן, על אף ההנאה שבתשוקה,<br>
על אדם לייחל לאי-תשוקה.</p>
<p><a class='sc' id='344' data-uid='dhp344'></a><a class='ss' id='ss344'></a>למרות שזנח את הכמיהה לחיי-בית ופנה אל היער,<br>
הוא רץ בחזרה מהיער אל חיי-בית.<br>
הביטו, על אף שהוא חופשי,<br>
הוא שב אל השעבוד.</p>
<p><a class='sc' id='345' data-uid='dhp345'></a><a class='ss' id='ss345'></a>"זו אינה שלשלת חזקה", אומרים החכמים<br>
על זו העשויה ברזל, עץ או עשב—<br>
אך ההתאהבות והכמיהה לתכשיטים ובשמים,<br>
לילדים ונשים הן שלשלאות חזקות בהרבה.</p>
<p><a class='sc' id='346' data-uid='dhp346'></a><a class='ss' id='ss346'></a>השלשלאות הללו, אומרים החכמים, מושכות אדם למטה,<br>
ועל אף שהן נראות רפויות, הן קשות להתרה.<br>
גם אותן הם חותכים וללא כל כמיהה,<br>
לאחר שוויתרו על הנאות החושים, הם פורשים מהעולם.</p>
<p><a class='sc' id='347' data-uid='dhp347'></a><a class='ss' id='ss347'></a>האחוזים בתאווה לכודים במערבולת<br>
כעכביש הלכוד ברשתו שלו.<br>
גם אותה חותכים החכמים,<br>
וללא כל כמיהה, הם זונחים את כל הסבל.</p>
<p><a class='sc' id='348' data-uid='dhp348'></a><a class='ss' id='ss348'></a>זנח את העבר, זנח את העתיד,<br>
זנח את ההווה וחצה אל מעבר לקיום,<br>
עם תודעה משוחררת מכל דבר<br>
לא תמצא עוד לידה והזדקנות.</p>
<p><a class='sc' id='349' data-uid='dhp349'></a><a class='ss' id='ss349'></a>אדם המוטרד ממחשבות,<br>
בעל תאווה עזה, אשר תופס דברים כמהנים—<br>
השתוקקותו גדלה בקביעות,<br>
והוא אכן מחזק את השלשלאות.</p>
<p><a class='sc' id='350' data-uid='dhp350'></a><a class='ss' id='ss350'></a>מי שנהנה מהשקטת מחשבותיו<br>
ומתרגל בקביעות מודעות והתבוננות בדוֹחֶה—<br>
הוא אכן ישים קץ לתשוקה<br>
וינפץ את שלשלאותיו של מָארַה.</p>
<p><a class='sc' id='351' data-uid='dhp351'></a><a class='ss' id='ss351'></a>הוא שהשיג את המטרה, חסר הפחד,<br>
נטול התאווה, אשר השתחרר מההשתוקקות<br>
ושלף את קוץ הקיום—<br>
זהו גופו האחרון.</p>
<p><a class='sc' id='352' data-uid='dhp352'></a><a class='ss' id='ss352'></a>המשוחרר מהשתוקקות והקשרות,<br>
המומחה במשמעויות השפה, המילים,<br>
הצירופים וההברות של כתבי הלימוד,<br>
וגם יודע מה קודם למה—<br>
הוא אכן נושא את גופו האחרון<br>
ומכונה חכם גדול, אדם גדול.</p>
<p><a class='sc' id='353' data-uid='dhp353'></a><a class='ss' id='ss353'></a>הנני מנצח-כל, הנני כל-יודע,<br>
בלתי מוכתם על ידי דבר.<br>
לאחר שזנחתי הכל,<br>
השתחררתי תוך הכחדת ההשתוקקות.<br>
משהבנתי הכל ישירות בעצמי,<br>
למי אוכל לקרוא מורי?</p>
<p><a class='sc' id='354' data-uid='dhp354'></a><a class='ss' id='ss354'></a>מתנת הדְהַמַּה טובה מכל המתנות,<br>
טעם הדְהַמַּה טוב מכל הטעמים,<br>
הנאת הדְהַמַּה טובה מכל ההנאות,<br>
השחרור מתשוקה מביס את כל הסבל.</p>
<p><a class='sc' id='355' data-uid='dhp355'></a><a class='ss' id='ss355'></a>עושר הורס את הטיפש,<br>
אך לא את מי שמחפש את הגדה השנייה.<br>
בתשוקה לעושר הורס השוטה<br>
את עצמו ואת הסובבים לו.</p>
<p><a class='sc' id='356' data-uid='dhp356'></a><a class='ss' id='ss356'></a>עשב משחית את השדות,<br>
תאווה משחיתה את בני האדם.<br>
לכן, נדבה לאלה החופשיים מתאווה<br>
מניבה פירות רבים.</p>
<p><a class='sc' id='357' data-uid='dhp357'></a><a class='ss' id='ss357'></a>עשב משחית את השדות,<br>
שנאה משחיתה את בני האדם.<br>
לכן, נדבה לאלה החופשיים משנאה<br>
מניבה פירות רבים.</p>
<p><a class='sc' id='358' data-uid='dhp358'></a><a class='ss' id='ss358'></a>עשב משחית את השדות,<br>
אשליה משחיתה את בני האדם.<br>
לכן, נדבה לאלה החופשיים מאשליה<br>
מניבה פירות רבים.</p>
<p><a class='sc' id='359' data-uid='dhp359'></a><a class='ss' id='ss359'></a>עשב משחית את השדות,<br>
השתוקקות משחיתה את בני האדם.<br>
לכן, נדבה לאלה החופשיים מהשתוקקות<br>
מניבה פירות רבים.</p>
</blockquote>
<h2>הנזיר—Bhikkhuvagga</h2>
<blockquote class='gatha'>
<p><a class='sc' id='360' data-uid='dhp360'></a><a class='ss' id='ss360'></a>טוב הוא ריסון העין,<br>
ריסון האוזן הוא טוב,<br>
טוב הוא ריסון האף,<br>
ריסון הלשון הוא טוב,</p>
<p><a class='sc' id='361' data-uid='dhp361'></a><a class='ss' id='ss361'></a>טוב הוא ריסון הגוף,<br>
ריסון הדיבור הוא טוב,<br>
טוב הוא ריסון המחשבה,<br>
בכל עניין ריסון הוא טוב.<br>
הנזיר המרוסן בכל דרך<br>
משתחרר מכל סבל.</p>
<p><a class='sc' id='362' data-uid='dhp362'></a><a class='ss' id='ss362'></a>המרוסן בידיו, ברגליו<br>
ובדיבורו, המצויין שבמרוסנים,<br>
המוצא הנאה בעצמו, המיושב בדעתו,<br>
המתבודד והמסופק—<br>
אותו מכנים 'נזיר'.</p>
<p><a class='sc' id='363' data-uid='dhp363'></a><a class='ss' id='ss363'></a>הנזיר המרוסן בלשונו,<br>
המצטט דברים ללא יוהרה,<br>
ומבהיר את משמעות הלימוד—<br>
נעים לשמוע את דבריו.</p>
<p><a class='sc' id='364' data-uid='dhp364'></a><a class='ss' id='ss364'></a>הנזיר המוצא הנאה בדְהַמַּה ואוהב אותה,<br>
המהרהר בדְהַמַּה<br>
וזוכר אותה היטב—<br>
לא מאבד את הדְהַמַּה הטובה.</p>
<p><a class='sc' id='365' data-uid='dhp365'></a><a class='ss' id='ss365'></a>אל לאדם לזלזל בהישגיו,<br>
וגם לא לקנא באלו של אחרים.<br>
נזיר המקנא בהישגיהם של אחרים<br>
אינו משיג ריכוז.</p>
<p><a class='sc' id='366' data-uid='dhp366'></a><a class='ss' id='ss366'></a>אם נזיר לא מזלזל בהישגיו,<br>
אף אם הם מועטים—<br>
הישויות השמימיות משבחות אותו<br>
המוביל בחריצות חיים טהורים.</p>
<p><a class='sc' id='367' data-uid='dhp367'></a><a class='ss' id='ss367'></a>מי שאין בו חיבה<br>
מכל סוג שהיא לתודעה ולגוף,<br>
ושאינו מצטער על מה שאין לו,<br>
הוא אכן מכונה 'נזיר'.</p>
<p><a class='sc' id='368' data-uid='dhp368'></a><a class='ss' id='ss368'></a>הנזיר השוהה באהבה חסרת גבולות<br>
ומסור באמת לתורת הבּוּדְּהַה,<br>
משיג את השלווה הגבוהה—<br>
ברכת החידלון של הדברים המותנים.</p>
<p><a class='sc' id='369' data-uid='dhp369'></a><a class='ss' id='ss369'></a>נזיר, רוקן את הסירה—<br>
ריקה, היא תשוט בקלות.<br>
לאחר שתחתוך את התשוקה והשנאה,<br>
תגיע לנִיבָּאנַה.</p>
<p><a class='sc' id='370' data-uid='dhp370'></a><a class='ss' id='ss370'></a>חתוך את החמישה, עזוב את החמישה,<br>
ואז פַּתֵּח את החמש.<br>
הנזיר שהתגבר על חמשת הכבלים<br>
מכונה 'אדם שצלח את הזרם'.</p>
<p><a class='sc' id='371' data-uid='dhp371'></a><a class='ss' id='ss371'></a>נזיר, תרגל מדיטציה, אל תהיה שאנן,<br>
אל תתן לתודעתך ללכת בעקבות הנאות החושים.<br>
אל תבלע כדור ברזל לוהט בשאננות,<br>
כי אז תזעק "זה כואב!"</p>
<p><a class='sc' id='372' data-uid='dhp372'></a><a class='ss' id='ss372'></a>אין ריכוז מדיטטיבי לחסר החוכמה,<br>
ולא חוכמה לחסר הריכוז המדיטטיבי.<br>
מי שיש בו גם ריכוז מדיטטיבי וגם חוכמה—<br>
הוא אכן קרוב לנִיבָּאנַה.</p>
<p><a class='sc' id='373' data-uid='dhp373'></a><a class='ss' id='ss373'></a>לאחר שהנזיר נטש את ביתו<br>
והשקיט את תודעתו,<br>
כשהוא רואה ישירות את הדְהַמַּה הנכונה,<br>
אושרו עולה על זה האנושי.</p>
<p><a class='sc' id='374' data-uid='dhp374'></a><a class='ss' id='ss374'></a>בכל פעם שהוא מתבונן<br>
בהופעת והעלמות המִצְרַפִים,<br>
הוא חווה שמחה ואושר—<br>
לאלו שיודעים, זהו האלמוות.</p>
<p><a class='sc' id='375' data-uid='dhp375'></a><a class='ss' id='ss375'></a>אלו יסודות החיים הרוחניים<br>
של הנזיר החכם—<br>
אבטחת החושים, שביעות רצון,<br>
וריסון בהתאם לכללי המשמעת של הנזירים.</p>
<p><a class='sc' id='376' data-uid='dhp376'></a><a class='ss' id='ss376'></a>הוא יחיה בחברת חברים לדרך,<br>
הנמרצים וטהורים באורח חייהם.<br>
הוא יהיה לבבי<br>
ונעים הליכות—<br>
כך, מלא שמחה,<br>
הוא ישים קץ לסבל.</p>
<p><a class='sc' id='377' data-uid='dhp377'></a><a class='ss' id='ss377'></a>כצמח היסמין<br>
המשיל את פרחיו הקמלים—<br>
כך גם עליכם נזירים,<br>
להשיל את תשוקתכם ושנאתכם.</p>
<p><a class='sc' id='378' data-uid='dhp378'></a><a class='ss' id='ss378'></a>הנזיר השליו בגופו, השליו בדיבורו<br>
הרגוע והמיושב בדעתו,<br>
אשר דחה את פתיון העולם—<br>
הוא מכונה 'נינוח'.</p>
<p><a class='sc' id='379' data-uid='dhp379'></a><a class='ss' id='ss379'></a>נזיר, בקר את עצמך,<br>
בחן את עצמך—<br>
עם מודעות ושליטה עצמית<br>
תחיה באושר.</p>
<p><a class='sc' id='380' data-uid='dhp380'></a><a class='ss' id='ss380'></a>אדם הוא אכן המגן של עצמו,<br>
אדם הוא אכן יוצר גורלו—<br>
על כן, שלוט בעצמך,<br>
כמו סוחר השולט בסוס טוב.</p>
<p><a class='sc' id='381' data-uid='dhp381'></a><a class='ss' id='ss381'></a>הנזיר מלא השמחה והסיפוק<br>
מתורת הלימוד של הבּוּדְּהַה<br>
צועד אל עבר הברכה של<br>
הדממת הדברים המותנים.</p>
<p><a class='sc' id='382' data-uid='dhp382'></a><a class='ss' id='ss382'></a>הנזיר הזה, שבעודו צעיר<br>
הקדיש עצמו לתורת הלימוד של הבּוּדְּהַה—<br>
מאיר את העולם<br>
כמו ירח מתוך ענן.</p>
</blockquote>
<h2>הברהמין—Brāhmaṇavagga</h2>
<blockquote class='gatha'>
<p><a class='sc' id='383' data-uid='dhp383'></a><a class='ss' id='ss383'></a>ברהמין, סלק את תשוקות החושים,<br>
עשה מאמץ וחתוך את הזרם.<br>
לאחר שתדע את חדלון הדברים המותנים,<br>
אז ברהמין, תדע את הבלתי-נוצר.</p>
<p><a class='sc' id='384' data-uid='dhp384'></a><a class='ss' id='ss384'></a>כאשר הברהמין מגיע בשתי דרכים<br>
אל הגדה שמעבר,<br>
אז כל קשריו<br>
של 'היודע' נעלמים.</p>
<p><a class='sc' id='385' data-uid='dhp385'></a><a class='ss' id='ss385'></a>מי שאין עבורו 'הגדה הזו' ולא 'הגדה שמעבר',<br>
וגם לא שתיהן— 'זו ושמעבר',<br>
חסר הצער שהסיר את העול—<br>
אותו אני מכנה 'ברהמין'.</p>
<p><a class='sc' id='386' data-uid='dhp386'></a><a class='ss' id='ss386'></a>מי שיושב ומתרגל ללא דופי,<br>
שעבודתו הושלמה והוא חופשי מהתחלואים,<br>
הוא שהגיע למטרה הנעלה ביותר—<br>
אותו אני מכנה 'ברהמין'.</p>
<p><a class='sc' id='387' data-uid='dhp387'></a><a class='ss' id='ss387'></a>השמש זוהרת ביום,<br>
הירח זוהר בלילה,<br>
הלוחם זוהר בשריונו,<br>
הברהמין זוהר במדיטציה—<br>
אך הבּוּדְּהַה זוהר בגדולתו<br>
כל היום וכל הלילה.</p>
<p><a class='sc' id='388' data-uid='dhp388'></a><a class='ss' id='ss388'></a>משום שנפטר מהרוע הוא נקרא ברהמין,<br>
משום שהתנהגותו שלווה הוא נקרא פרוש,<br>
ומשום שזנח את זיהומיו<br>
הוא מכונה 'אדם שיצא לפרישות'.</p>
<p><a class='sc' id='389' data-uid='dhp389'></a><a class='ss' id='ss389'></a>אל לאדם להכות ברהמין,<br>
ואל לברהמין לתת מקום לכעס.<br>
בושה היא לאדם המכה ברהמין,<br>
ובושה גדולה עוד יותר היא לזה הנותן מקום לכעס.</p>
<p><a class='sc' id='390' data-uid='dhp390'></a><a class='ss' id='ss390'></a>אין דבר מועיל יותר לברהמין<br>
משמירת תודעתו הרחק מהיקר לו.<br>
כאשר הכוונות לפגוע נפסקות,<br>
אז הסבל שוקט.</p>
<p><a class='sc' id='391' data-uid='dhp391'></a><a class='ss' id='ss391'></a>מי שאינו עושה כל רע<br>
במעשה, דיבור או מחשבה,<br>
אשר מרוסן בשלוש דרכים אלו—<br>
אותו אני מכנה 'ברהמין'.</p>
<p><a class='sc' id='392' data-uid='dhp392'></a><a class='ss' id='ss392'></a>את האדם ממנו לומדים את הדְהַמַּה,<br>
אותה הציג הבּוּדְּהַה הער בשלמות,<br>
יש לכבד במסירות—<br>
כפי שברהמין מכבד את מנחת האש.</p>
<p><a class='sc' id='393' data-uid='dhp393'></a><a class='ss' id='ss393'></a>לא בזכות שיער קלוע ולא בזכות שושלת,<br>
וגם לא בזכות לידה, אדם הוא ברהמין.<br>
אדם של יושר ואמת—<br>
הוא טהור, הוא ברהמין.</p>
<p><a class='sc' id='394' data-uid='dhp394'></a><a class='ss' id='ss394'></a>שוטה, לשם מה שיערך הקלוע?<br>
לשם מה בגדך העשוי עור?<br>
בתוכך התסבוכת<br>
ואתה מקשט את עצמך מבחוץ.</p>
<p><a class='sc' id='395' data-uid='dhp395'></a><a class='ss' id='ss395'></a>האדם הלובש גלימה העשויה סחבות,<br>
הכחוש, עם ורידים הנראים על כל גופו,<br>
ואשר מתרגל מדיטציה בבדידות ביער—<br>
אותו אני מכנה 'ברהמין'.</p>
<p><a class='sc' id='396' data-uid='dhp396'></a><a class='ss' id='ss396'></a>אינני מכנה אדם 'ברהמין'<br>
רק משום שיצא מרחם או נולד מאם מסויימת.<br>
אם יש לו הקשרות לארציות,<br>
אין הוא אלא אדם מתנשא.<br>
אך זה שאינו קשור לדבר והוא חופשי מהקשרות—<br>
אותו אני מכנה 'ברהמין'.</p>
<p><a class='sc' id='397' data-uid='dhp397'></a><a class='ss' id='ss397'></a>מי שחתך את כל הכבלים<br>
ואין לו דאגות,<br>
הוא שהתנתק מההצמדות—<br>
אותו אני מכנה 'ברהמין'.</p>
<p><a class='sc' id='398' data-uid='dhp398'></a><a class='ss' id='ss398'></a>מי שחתך את השוט, הרצועה,<br>
החבל, והרסן,<br>
הוא שהסיר את המכשולים—<br>
אותו אני מכנה 'ברהמין'.</p>
<p><a class='sc' id='399' data-uid='dhp399'></a><a class='ss' id='ss399'></a>מי שעומד בעלבונות, הלקאה וענישה<br>
מבלי לנטור טינה,<br>
הוא שכוח סובלנותו גדול כצבא רב עוצמה—<br>
אותו אני מכנה 'ברהמין'.</p>
<p><a class='sc' id='400' data-uid='dhp400'></a><a class='ss' id='ss400'></a>מי שמסור לתרגול הרוחני, נינוח,<br>
ומוסרי בענווה,<br>
הוא שמרוסן ונושא את גופו האחרון—<br>
אותו אני מכנה 'ברהמין'.</p>
<p><a class='sc' id='401' data-uid='dhp401'></a><a class='ss' id='ss401'></a>כמו טיפת מים על עלה לוטוס<br>
או גרגר חרדל על חוד מחט,<br>
הוא שאינו מוכתם בהנאות החושים—<br>
אותו אני מכנה 'ברהמין'.</p>
<p><a class='sc' id='402' data-uid='dhp402'></a><a class='ss' id='ss402'></a>מי שיודע בבהירות את קץ הסבל<br>
בעצמו, ממש בחיים האלה,<br>
הוא שהוריד את העול ואינו כבול עוד—<br>
אותו אני מכנה 'ברהמין'.</p>
<p><a class='sc' id='403' data-uid='dhp403'></a><a class='ss' id='ss403'></a>הנבון בעל החוכמה העמוקה,<br>
המבחין בין הדרך הנכונה לדרך המוטעית,<br>
הוא שהשיג את המטרה הנעלה—<br>
אותו אני מכנה 'ברהמין'.</p>
<p><a class='sc' id='404' data-uid='dhp404'></a><a class='ss' id='ss404'></a>מי שחי בנפרד גם מבעלי-בית<br>
וגם מחסרי-בית כאחד,<br>
הוא שאין לו מקום קבע ויש לו מעט רצונות—<br>
אותו אני מכנה 'ברהמין'.</p>
<p><a class='sc' id='405' data-uid='dhp405'></a><a class='ss' id='ss405'></a>מי שמתרחק מאלימות כלפי כלל היצורים החיים,<br>
גם החלשים וגם החזקים,<br>
הוא שלא הורג או גורם לאחרים להרוג—<br>
אותו אני מכנה 'ברהמין'.</p>
<p><a class='sc' id='406' data-uid='dhp406'></a><a class='ss' id='ss406'></a>מי שחברותי בין העוינים,<br>
שוחר שלום בין האלימים,<br>
וחסר הקשרות לעולם בין הקשורים—<br>
אותו אני מכנה 'ברהמין'.</p>
<p><a class='sc' id='407' data-uid='dhp407'></a><a class='ss' id='ss407'></a>מי שנשרו ממנו תאווה ושנאה,<br>
יוהרה וזלזול,<br>
כמו גרגר חרדל מחודה של מחט—<br>
אותו אני מכנה 'ברהמין'.</p>
<p><a class='sc' id='408' data-uid='dhp408'></a><a class='ss' id='ss408'></a>מי שמדבר אמת<br>
במילים עדינות ומחכימות,<br>
הוא שאינו פוגע באחר—<br>
אותו אני מכנה 'ברהמין'.</p>
<p><a class='sc' id='409' data-uid='dhp409'></a><a class='ss' id='ss409'></a>מי שבעולם הזה אינו לוקח דבר שלא ניתן לו,<br>
בין אם ארוך או קצר,<br>
גדול או קטן, יפה או מכוער—<br>
אותו אני מכנה 'ברהמין'.</p>
<p><a class='sc' id='410' data-uid='dhp410'></a><a class='ss' id='ss410'></a>מי שאינו רוצה דבר<br>
בעולם הזה או בעולם הבא,<br>
הוא שנטול תשוקה ואינו כבול—<br>
אותו אני מכנה 'ברהמין'.</p>
<p><a class='sc' id='411' data-uid='dhp411'></a><a class='ss' id='ss411'></a>חסר ההקשרויות,<br>
אשר התפטר מהספקות באמצעות הבנה<br>
והתבסס באלמוות—<br>
אותו אני מכנה 'ברהמין'.</p>
<p><a class='sc' id='412' data-uid='dhp412'></a><a class='ss' id='ss412'></a>מי שהתגבר על החיבור<br>
הן לחסד והן לרוע,<br>
נטול הצער, הטהור ללא דופי—<br>
אותו אני מכנה 'ברהמין'.</p>
<p><a class='sc' id='413' data-uid='dhp413'></a><a class='ss' id='ss413'></a>מי שכמו הירח, טהור ונקי,<br>
מבהיק ורגוע,<br>
שהתענגותו מהקיום מוצתה—<br>
אותו אני מכנה 'ברהמין'.</p>
<p><a class='sc' id='414' data-uid='dhp414'></a><a class='ss' id='ss414'></a>מי שחצה את הדרך הקשה ורצופת הסכנות,<br>
הסַנְֹסָארַה, אשלייתו של מלך המוות,<br>
המתרגל אשר צלח אל הגדה השנייה,<br>
נטול התשוקה וחסר הספקות,<br>
המשוחרר ללא אחיזה—<br>
אותו אני מכנה 'ברהמין'.</p>
<p><a class='sc' id='415' data-uid='dhp415'></a><a class='ss' id='ss415'></a>מי שבעולם הזה זנח את הנאות החושים,<br>
יצא לפרישות אל חיי חסר-בית,<br>
והנאתו מהקיום מוצתה—<br>
אותו אני מכנה 'ברהמין'.</p>
<p><a class='sc' id='416' data-uid='dhp416'></a><a class='ss' id='ss416'></a>מי שבעולם הזה זנח את ההשתוקקות,<br>
יצא לפרישות אל חיי חסר-בית,<br>
והשתוקקותו לקיום מוצתה—<br>
אותו אני מכנה 'ברהמין'.</p>
<p><a class='sc' id='417' data-uid='dhp417'></a><a class='ss' id='ss417'></a>מי שזנח את השעבוד האנושי,<br>
התעלה מעבר לשעבוד השמיימי,<br>
ומשוחרר מכל שעבוד—<br>
אותו אני מכנה 'ברהמין'.</p>
<p><a class='sc' id='418' data-uid='dhp418'></a><a class='ss' id='ss418'></a>מי שחיסל את האהוב והלא-אהוב<br>
והפך שליו חסר הקשרויות,<br>
הגיבור שהביס את כל העולמות—<br>
אותו אני מכנה 'ברהמין'.</p>
<p><a class='sc' id='419' data-uid='dhp419'></a><a class='ss' id='ss419'></a>מי שיודע בכל הדרכים<br>
את המיתות והלידות של היצורים החיים,<br>
חסר ההקשרות, הער שהלך-מעבר—<br>
אותו אני מכנה 'ברהמין'.</p>
<p><a class='sc' id='420' data-uid='dhp420'></a><a class='ss' id='ss420'></a>מי שיעדו אינו ידוע<br>
לישויות, לגַנְדְהַבּוֹת, או לבני-אדם,<br>
האַרַהַנְט החופשי מהתחלואים—<br>
אותו אני מכנה 'ברהמין'.</p>
<p><a class='sc' id='421' data-uid='dhp421'></a><a class='ss' id='ss421'></a>מי שאינו נקשר לדבר<br>
מהעבר, מההווה, ומהעתיד,<br>
שאינו לוקח דבר ואינו בעלים של דבר—<br>
אותו אני מכנה 'ברהמין'.</p>
<p><a class='sc' id='422' data-uid='dhp422'></a><a class='ss' id='ss422'></a>הגיבור האצילי והמצויין,<br>
החכם הגדול, המביס,<br>
חסר התשוקה, הער והמטוהר—<br>
אותו אני מכנה 'ברהמין'.</p>
<p><a class='sc' id='423' data-uid='dhp423'></a><a class='ss' id='ss423'></a>מי שיודע את לידותיו הקודמות,<br>
שראה גני-עדן וגיהינומים,<br>
וכך הגיע אל קץ הלידות,<br>
החכם שהגשים את תובנת-העל<br>
והשלים את כל ההישגים—<br>
אותו אני מכנה 'ברהמין'.</p>
</blockquote>
<footer>
<p>Translator: <span class='author'>Shai Lior Schwartz</span></p>
<p>Translated from the Pali and the English translation by Shai Lior Schwartz.</p>
<p>Full translation of the Dhammapada to Hebrew. Original Hebrew name <cite class='book' translate='no' dir='rtl'>"דרך האמת - דהמפדה"</cite>. First edition, <span class='publication-date'>2014</span></p>
<p>Copyright © 2014 by Shai Schwartz. Dhammadana Publications.</p>
<p>This text has been made available by the kind permission of Shai Schwartz. It was released under the following licence terms:</p>
<p>For free distribution. This work may be republished, reformatted, reprinted and redistributed in any medium. However, any such republication and redistribution is to be made available to the public on a free and unrestricted basis, and translations and other derivative works are to be clearly marked as such.</p>
<p>Dhammadana Publication<br>
Tel-Aviv<br>
Israel<br>
<a href='http://www.buddha.co.il/'>www.buddha.co.il</a><br>
<a href='mailto:sahi@buddha.co.il'>shai@buddha.co.il</a></p>
<p>Complete book available from Shai Schwartz, Dhammadana Publications.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

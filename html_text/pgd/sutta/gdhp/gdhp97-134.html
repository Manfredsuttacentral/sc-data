<!DOCTYPE html>
<html>
<head>
<meta charset='UTF-8'>
<meta name='author' content='John Brough'>
<title></title>
</head>
<body>
<article id='gdhp97-134' lang='pgd'>
<header>
<ul>
<li class='division'>Gāndhārī Dharmapada</li>
</ul>
<h1>6. magu vagga</h1>
</header>
<blockquote class='gatha'>
<p><a class='jb' id='97' data-uid='gdhp97'></a><span class='unclear'>u</span>juo namu so magu<br>
abhaya namu sa diśa<br>
radho akuyaṇo namu<br>
dharmatrakehi sahado ◦</p>
<p><a class='jb' id='98' data-uid='gdhp98'></a>hiri tasa avaramu<br>
svadisa parivaraṇa<br>
dhamaha saradhi bromi<br>
samediṭhipurejavu ◦</p>
<p><a class='jb' id='99' data-uid='gdhp99'></a>yasa edadiśa yaṇa<br>
gihi parvaïdasa va<br>
sa vi ediṇa yaṇeṇa<br>
nivaṇaseva sadia ◦</p>
<p><a class='jb' id='100' data-uid='gdhp100'></a>supraüdhu praüjadi<br>
imi Godamaṣavaka<br>
yeṣa diva ya radi ca<br>
nica budhakada svadi ◦</p>
<p><a class='jb' id='101' data-uid='gdhp101'></a>supraüdhu praüj̄adi<br>
imi Godamaṣavaka<br>
yeṣa diva ya radi ca<br>
nica dhammakada svadi ◦</p>
<p><a class='jb' id='102' data-uid='gdhp102'></a>supraüdhu praüj̄adi<br>
imi Godamaṣavaka<br>
yeṣa diva ya radi ca<br>
nica saḡ̱akada svadi ◦</p>
<p><a class='jb' id='103' data-uid='gdhp103'></a>supraüdhu praüj̄adi<br>
imi Godamaṣavaka<br>
yeṣa diva ya radi ca<br>
nica kayakada svadi ◦</p>
<p><a class='jb' id='104' data-uid='gdhp104'></a>supraüdhu praüj̄adi<br>
imi Godamaṣavaka<br>
yeṣa diva ya radi ca<br>
ahitsaï rado maṇo ◦</p>
<p><a class='jb' id='105' data-uid='gdhp105'></a>supraüdhu praüj̄adi<br>
imi Godamaṣavaka<br>
yeṣa diva ya radi ca<br>
bhamaṇaï rado maṇo ◦</p>
<p><a class='jb' id='106' data-uid='gdhp106'></a>savi saghara aṇica di<br>
yada prañaya paśadi<br>
tada nivinadi dukha<br>
e<span class='supplied'>ṣo</span>magu viśodh<span class='unclear'>i</span>a</p>
<p><a class='jb' id='107' data-uid='gdhp107'></a>savi saghara dukha di<br>
yada prañaï gradhadi<br>
tada nivinadi dukha<br>
eṣo magu viśodhia</p>
<p><a class='jb' id='108' data-uid='gdhp108'></a>sarvi dhama aṇatva di<br>
yada paśadi cakhkṣuma<br>
tada nivinadi dukha<br>
eṣo mago viśodhia ◦</p>
<p><a class='jb' id='109' data-uid='gdhp109'></a>magaṇa aṭhaḡio śeṭho<br>
sacaṇa caüri pada<br>
viraku śeṭho dhamaṇa<br>
praṇabhudaṇa cakhuma ◦</p>
<p><a class='jb' id='110' data-uid='gdhp110'></a>udiṭha na pramajea<br>
dhamu sucarida cari<br>
dhamacari suhu śeadi<br>
asvi loki parasa yi ◦</p>
<p><a class='jb' id='111' data-uid='gdhp111'></a>uṭ́haṇeṇa apramadeṇa<br>
sañameṇa dameṇa ca<br>
divu karodi medhavi<br>
ya jara nabhimardadi ◦</p>
<p><a class='jb' id='112' data-uid='gdhp112'></a>uṭ́haṇamado svadimado<br>
suyikamasa niśamacariṇo<br>
sañadasa hi dhamajiviṇo<br>
apramatasa yaśidha vaḍhadi ◦</p>
<p><a class='jb' id='113' data-uid='gdhp113'></a>uṭ́haṇealasa aṇuṭ́hehadu<br>
yoi bali alasie uvidu<br>
satsanasagapamaṇo svadima<br>
prañaï maga alasu na vinadi ◦</p>
<p><a class='jb' id='114' data-uid='gdhp114'></a>na tavada dhamadharo<br>
yavada baho bhaṣadi<br>
yo du apa bi ṣutvaṇa<br>
dhamu kaeṇa phaṣaï ◦<br>
so ho dhamadharo bhodi<br>
yo dhamu na pramajadi ◦</p>
<p><a class='jb' id='115' data-uid='gdhp115'></a>apramadu amudapada<br>
pramadu mucuṇo pada<br>
apramata na miyadi<br>
ye pramata yadha mudu ◦</p>
<p><a class='jb' id='116' data-uid='gdhp116'></a>eda viśeṣadha ñatva<br>
apramadasa paṇido<br>
apramadi pramodia<br>
ariaṇa goyari rado ◦</p>
<p><a class='jb' id='117' data-uid='gdhp117'></a>pramada aṇuyujadi<br>
bala drumedhiṇo jaṇa<br>
apramada du medhavi<br>
dhaṇa śeṭhi va rakṣadi ◦</p>
<p><a class='jb' id='118' data-uid='gdhp118'></a>apramatu pramateṣu<br>
suteṣu bahojagaru<br>
avalaśa va bhadraśu<br>
hitva yadi sumedhasu◦</p>
<p><a class='jb' id='119' data-uid='gdhp119'></a>pramadu apramadeṇa<br>
yadha nudadi paṇidu<br>
prañaprasada aruśu<br>
aśoka śoiṇo jaṇa<br>
pravadaṭ́hoava bhumaṭ́ha<br>
dhiru bala avekṣidi</p>
<p><a class='jb' id='120' data-uid='gdhp120'></a>apramadeṇa makavha<br>
devaṇa samidhi gadu<br>
apramada praśaj̄adi<br>
pramadu garaahidu sada ◦</p>
<p><a class='jb' id='121' data-uid='gdhp121'></a><span class='supplied'>hi</span>ṇa dha<span class='unclear'>r</span>ma na sevaa<br>
pramadeṇa na savasi<br>
michadiṭhi na roy<span class='unclear'>e</span>a<br>
na sia lokavaḍhaṇo</p>
<p><a class='jb' id='122' data-uid='gdhp122'></a>yo du puvi pramajeti<br>
pacha su na pramajadi<br>
so ida loku ohasedi<br>
abha muto va suriu ◦</p>
<p><a class='jb' id='123' data-uid='gdhp123'></a>arahadha nikhamadha<br>
yujatha budhaśaśaṇe<br>
dhuṇatha mucuṇo seṇa<br>
naḍakara ba kuñaru ◦</p>
<p><a class='jb' id='124' data-uid='gdhp124'></a>apramata svadimada<br>
suśila bhodu bhikṣavi<br>
susamahidasagapa<br>
sacita aṇurakṣadha ◦</p>
<p><a class='jb' id='125' data-uid='gdhp125'></a>yo imasma dhamaviṇaï<br>
apramatu vihaṣidi<br>
prahaï jadisatsara<br>
dukhusada kariṣadi</p>
<p><a class='jb' id='126' data-uid='gdhp126'></a>ta yu vadami bhadrañu<br>
yavaditha samakada<br>
apramadarada bhodha<br>
sadhami supravedidi ◦</p>
<p><a class='jb' id='127' data-uid='gdhp127'></a>pramada parivajeti<br>
apramadarada sada<br>
bhavetha kuśala dhama<br>
yokakṣemasa prataa ◦</p>
<p><a class='jb' id='128' data-uid='gdhp128'></a>te kṣemaprata suhiṇo<br>
apramadavihario<br>
phuṣad<span class='unclear'>i</span> <span class='gap'>+ + + +</span> <span class='unclear'>ṇa</span><br>
<span class='gap'>+ + + + + + + +</span></p>
<p><a class='jb' id='129' data-uid='gdhp129'></a>apramadi pramodia<br>
ma gamiradisabhamu<br>
apramato hi j̄ayadu<br>
viśeṣa adhikachadi ◦</p>
<p><a class='jb' id='130' data-uid='gdhp130'></a>apramadi pramodia<br>
ma gamiradisabhamu<br>
apramato hi jayadu<br>
kṣaya dukhasa pramuṇi ◦</p>
<p><a class='jb' id='131' data-uid='gdhp131'></a><span class='gap'>+ + +</span>darada bhodha<br>
khaṇo yu ma uvacaï<br>
khaṇadida hi śoyadi<br>
niraeṣu samapi<span class='unclear'>da</span></p>
<p><a class='jb' id='132' data-uid='gdhp132'></a>apramadarada bhodha<br>
sadhami supravedide<br>
drugha udhvaradha atvaṇa<br>
pagasana va kuña <span class='gap'>+</span></p>
<p><a class='jb' id='133' data-uid='gdhp133'></a>naï kalu pramadasa<br>
aprati asavakṣaye<br>
pramata duhu amedi<br>
siha ba mruyamadia ◦</p>
<p><a class='jb' id='134' data-uid='gdhp134'></a>naï pramadasamayu<br>
aprati asavakṣayi<br>
apramato hi jayadu<br>
pranodi paramu sukhu</p>
</blockquote>
<footer>
<p><cite class='book' translate='no'>Gāndhārī Dharmapada</cite></p>
<p>Sources: Baums 2014.4, John Brough, London 1962. (London Oriental Series, 7.)</p>
<p>Original text can be found at the <a href='https://gandhari.org/a_manuscript.php?catid=CKM0077'>Gandhari.org Catalog</a>.</p>
<p>Main site: <a href='https://gandhari.org/'>Gandhari.org</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

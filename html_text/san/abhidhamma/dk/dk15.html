<!DOCTYPE html>
<html>
<head>
<meta charset='UTF-8'>
<meta name='author' content='Siglinde Dietz, Kazunobu Matsuda'>
<title></title>
</head>
<body>
<article id='dk15' lang='san'>
<header>
<ul>
<li class='division'>Dharmaskandha |</li>
</ul>
<h1>15. pañca bhayāni vadyāni vairāṇi |</h1>
</header>
<p>evaṃ mayā śrutam ekasmin samaye bhagavāṃś chrāvastyāṃ viharati jetavane ’nāthapiṇḍadasyārāme <span class='corrected'>|</span> tatra bhagavān bhikṣūn āmantrayate sma | yasya kasya cid bhikṣavaḥ<a class='dkd' id='dkd17r4'></a> paṃca bhayāni vadyāni vairāṇi aśāntāni bhavanti sa dṛṣṭa eva dharme vijñānāṃ garhyo bhavati paścāc cānutāpyaḥ kāyasya ca bhedāt paraṃ maraṇād apāyadurgatiṃ vinipātaṃ narakeṣūpapadyate <span class='corrected'>|</span></p>
<p>katamāni paṃca bhayāni<a class='dkd' id='dkd17r5'></a> vadyāni vairāṇy aśāntāni bhavanti <span class='corrected'>|</span></p>
<p>yat prāṇātipātikaḥ prāṇātipātapratyayaṃ vadyaṃ vairaṃ prasavati prāṇātipātād aprativiratasya evam asyedaṃ prathamaṃ bhayaṃ vadyaṃ vairam aśāntaṃ bhavati <span class='corrected'>|</span></p>
<p>yad<a class='dkd' id='dkd17r6'></a> adattādāyikaḥ kāmamithyācāriko mṛṣāvādikaḥ</p>
<p>surāmaireyamadyapramādasthāyikaḥ surāmaireyamadyapramādasthānabhayaṃ vadyaṃ vairaṃ prasavati surāmaireyamadyapramādasthānād aprativiratasya<a class='dkd' id='dkd17r7'></a> evam asyedaṃ paṃcamaṃ bhayaṃ vadyaṃ vairam aśāntaṃ bhavati <span class='corrected'>|</span></p>
<p>yasya kasya cid imāni paṃca bhayāni vadyāni vairāṇy aśāntāni bhavanti sa dṛṣṭa eva dharme vijñānāṃ garhyo bhavati paścāc cānutāpyaḥ <span class='corrected'>|</span><a class='dkd' id='dkd17r8'></a> kāyasya bhedāt paraṃ maraṇād apāyadurgatiṃ vinipātaṃ narakeṣūpapadyate |</p>
<p>yasya tu kasya cit paṃca bhayāni vadyāni vairāṇi śāntāni bhavanti sa dṛṣṭa eva dharme vijñānāṃ praśasyo bhavati paścāc ca nānutāpyaḥ<a class='dkd' id='dkd17r9'></a> kāyasya ca bhedāt sugatau svargaloke deveṣūpapadyate <span class='corrected'>|</span></p>
<p>katamāni paṃca bhayāni vadyāni vairāṇi śāntāni bhavanti <span class='corrected'>|</span></p>
<p>yat<span class='hidden'>*</span> prāṇātipātikaḥ prāṇātipātapratyayaṃ bhayaṃ vadyaṃ vairaṃ prasavati prāṇātipātāt<a class='dkd' id='dkd17r10'></a> prativiratasya evam asyedaṃ prathamaṃ vadyaṃ vairaṃ śāntaṃ bhavati <span class='corrected'>|</span></p>
<p>yad adattādāyikaḥ kāmamithyācāriko mṛṣāvādikaḥ</p>
<p>surāmaireyamadyapramādasthāyikaḥ surāmaireyamadyapramādasthānapratyayaṃ<a class='dkd' id='dkd17v1'></a> bhayaṃ vadyaṃ vairaṃ prasavati surāmaireyamadyapramādasthānāt prativiratasya evam asyedaṃ paṃcamaṃ bhayaṃ vadyaṃ vairaṃ śāntaṃ bhavati <span class='corrected'>|</span></p>
<p>yasya kasya cid imāni paṃca bhayāni vadyāni vairāṇi śāntāni bhavanti sa dṛṣṭa eva dharme<a class='dkd' id='dkd17v2'></a> vijñānāṃ praśasyo bhavati paścāc ca nānutāpyaḥ kāyasya ca bhedāt sugatau svargaloke deveṣūpapadyate <span class='corrected'>|</span> idam avocad bhagavān <span class='corrected'>|</span> idam uktvā sugato hy athāparam etad uvāca śāstā ||</p>
<blockquote class='gatha'>
<p>yaḥ prāṇam atipātayati mṛṣāvādaṃ<a class='dkd' id='dkd17v3'></a> ca bhāṣate |<br>
loke adattam ādatte paradāraṃ ca gacchati <span class='corrected'>|</span><br>
surāmaireyapānaṃ ca yo naro hy adhigṛdhyati <span class='corrected'>|</span><br>
saktaḥ paṃcasu dharmeṣu duḥśīla iti kathyate |<br>
kāyasya bhedā<span class='corrected'>d</span> duṣprajño narakeṣūpapadyate <span class='corrected'>||</span><br>
yas tu prāṇaṃ nātipātayati<a class='dkd' id='dkd17v4'></a> mṛṣāvādaṃ na bhāṣate <span class='corrected'>|</span><br>
loke adattaṃ nādatte paradāraṃ na gacchati <span class='corrected'>|</span><br>
surāmaireyapānaṃ ca yo naro nādhigṛdhyati |<br>
muktaḥ paṃcasu dharmeṣu śīlavān iti kathyate <span class='corrected'>|</span><br>
kāyasya bhedāt sugato svargaloke deveṣūpapadyate <span class='corrected'>|</span></p>
</blockquote>
<p>idam<a class='dkd' id='dkd17v5'></a> avocat<span class='hidden'>*</span> ||</p>
<footer>
<p>Based on the editions by: <span class='author'>Siglinde Dietz</span>, <cite class='book' translate='no'>Fragmente des Dharmaskandha—Ein Abhidharma-Text in Sanskrit aus Gilgit.</cite>, Göttingen 1984 (Abhandlungen der Akademie der Wissenschaften in Göttingen, 142) = DhskD: fols. 3–20, 26,<br>
and <span class='author'>Kazunobu Matsuda</span>, <cite class='book' translate='no'>Newly Identified Sanskrit Fragments of the Dharmaskandha in the Gilgit manuscripts</cite>, Sanskrit Fragments Transliterated, with an Appendix by Hajime Sakurabe, Kyoto 1986. GBM 151–156; DhskM = fols. 21, 22, 27</p>
<p>Ed. also in: K. Sankarnarayan, K. Matsuda, M. Yoritomi: Lokaprajñapti, A Critical Exposition of Buddhist Cosmology, Mumbai/New Delhi 2002. pp. 15–24.</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/dhrmsk_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

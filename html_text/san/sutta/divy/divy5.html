<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy5' lang='san'>
<header>
<ul>
<li class='division'>Divyāvadānam</li>
</ul>
<h1>5. stutibrāhmaṇāvadānam</h1>
</header>
<p><a class='vai59' id='045.001'></a> atha bhagavān hastināpuramanuprāptaḥ |<br>
<a class='vai59' id='045.002'></a> anyatamo brāhmaṇo bhagavantaṃ dūrādeva dvātriṃśatā mahāpuruṣalakṣaṇaiḥ samalaṃkṛtamaśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva parvataṃ samantato bhadrakaṃ dṛṣṭvā ca punarbhagavantamabhigamya gāthābhiḥ stotumārabdhah—<a class='vai59' id='045.004'></a> suvarṇavarṇo nayanābhirāmaḥ prītyākaraḥ sarvaguṇairupetaḥ |<br>
<a class='vai59' id='045.006'></a> devātidevo naradamyasārathis tīrṇo ’si pāraṃ bhavasāgarasya (1)|<br>
iti |<br>
|<br>
<a class='vai59' id='045.009'></a> tato bhagavatā smitamupadarśitam |<br>
dharmatā khalu yasmin samaye buddhā bhagavantaḥ smitaṃ prāviṣkurvanti, pūrvavad yāvad bhagavata ūrṇāyāmantarhitāḥ |<br>
<a class='vai59' id='045.010'></a> athāyuṣmānānandaḥ kṛtakarapuṭo bhagavantaṃ papraccha—<a class='vai59' id='045.012'></a> nānāvidho raṅgasahasracitro vaktrāntarānnṣkramitaḥ kalāpaḥ |<br>
<a class='vai59' id='045.014'></a> avabhāsitā yena diśaḥ samantāddivākareṇodayatā yathaiva (2)|<br>
<a class='vai59' id='045.016'></a> gāthāṃ ca bhāṣate—<a class='vai59' id='045.017'></a> vigatodbhavā dainyamadaprahīṇā buddhā jagatyuttamahetubhūtāḥ |<br>
<a class='vai59' id='045.019'></a> nākāraṇaṃ śaṅkhamṛṇālagauraṃ smitamupadarśayanti jinā jitārayaḥ (3)|<br>
<a class='vai59' id='045.021'></a> tatkālaṃ svayamadhigamya dhīra buddhyā śrotṛrṇāṃ śramaṇa jinendra kāṅkṣitānām |<br>
<a class='vai59' id='045.023'></a> dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ (4)|<br>
<a class='vai59' id='045.025'></a> nākasmāllavaṇajalādrirājadhairyāḥ saṃbuddhāḥ smitamupadarśayanti nāthāḥ |<br>
<a class='vai59' id='045.027'></a> yasyārthe smitamupadarśayanti dhīrāstaṃ śrotuṃ samabhilaṣanti te janaughāḥ (5)|<br>
iti |<br>
|<br>
<a class='vai59' id='045.029'></a> bhagavānāha—evametadānanda, evametat |<br>
nāhetupratyayamānanda tathāgatā arhantaḥ samyaksambuddhāḥ smitaṃ prāviṣkurvanti |<br>
<a class='vai59' id='045.030'></a> dṛṣṭaste ānanda brāhmaṇo yena tathāgato gāthayā abhiṣṭutah?<a class='vai59' id='46.000'></a> dṛṣṭo bhadanta | <a class='vai59' id='046.001'></a></p>
<p>asau anena kuśalamūlena viṃśatikalpaṃ vinipātaṃ na gamiṣyati |<br>
<a class='vai59' id='046.002'></a> kiṃ tu devāṃśca manuṣyāṃśca gatvā saṃsṛtya paścime nikete paścime samucchraye paścime ātmabhāvapratilambhe stavārho nāma pratyekabuddho bhaviṣyati |<br>
<a class='vai59' id='046.003'></a> bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti—paśya bhadanta anena brāhmaṇena bhagavānekayā gāthayā stuto bhagavatā ca pratyekāyāṃ bodhau vyākṛta iti |<br>
<a class='vai59' id='046.005'></a> bhagavānāha—na bhikṣava etarhi, yathā atīte ’dhvani anenāhamekayā gāthayā stutaḥ, mayā ca pañcasu grāmavareṣu pratiṣṭhāpitaḥ |<br>
<a class='vai59' id='046.006'></a> tacchṛṇu<span class='supplied'>ta</span>, sādhu ca suṣṭhu ca manasi kuru<span class='supplied'>ta</span>, bhāṣiṣye |<br>
|<br>
<a class='vai59' id='046.008'></a> bhūtapūrvaṃ bhikṣavo ’tīte ’dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca subhikṣaṃ ca ākīrṇabahujanamanuṣyaṃ ca |<br>
<a class='vai59' id='046.009'></a> sa cātīva kavipriyaḥ |<br>
vārāṇasyāmanyatamo brāhmaṇaḥ kaviḥ |<br>
<a class='vai59' id='046.010'></a> sa brāhmaṇyocyate—brāhmaṇa śītakālo vartate |<br>
gaccha, asya rājñaḥ kaccidanukūlaṃ bhāṣitaṃ kṛtvā kadācit kiṃcit śītatrāṇaṃ saṃpadyata iti |<br>
<a class='vai59' id='046.011'></a> sa saṃprasthitaḥ |<br>
<a class='vai59' id='046.012'></a> yāvadrājā hastiskandhārūḍho nirgacchati |<br>
sa brāhmaṇaḥ saṃlakṣayati—kiṃ tāvadrājānaṃ stunomi āhosvid hastināgamiti |<br>
<a class='vai59' id='046.013'></a> tasyaitadabhavat—ayaṃ hastināgaḥ sarvalokasya priyo manāpaśca |<br>
<a class='vai59' id='046.014'></a> tiṣṭhatu tāvadrājā, hastināgaṃ tāvadabhiṣṭaumīti |<br>
gāthāṃ ca bhāṣate—<a class='vai59' id='046.015'></a> erāvaṇasyākṛtitulyadeho rūpopapanno varalakṣaṇaiśca |<br>
<a class='vai59' id='046.017'></a> lakṣe praśasto ’si mahāgajendra varṇapramāṇena surūparūpa (6)|<br>
iti |<br>
|<br>
<a class='vai59' id='046.019'></a> tato rājā abhiprasanno gāthāṃ bhāṣate—<a class='vai59' id='046.020'></a> yo me gajendro dayito manāpaḥ prītiprado dṛṣṭiharo narāṇām |<br>
<a class='vai59' id='046.022'></a> taṃ bhāṣase varṇapadāni tasya dadāmi te grāmavarāṇi pañca (7)|<br>
iti |<br>
|<br>
<a class='vai59' id='046.024'></a> kiṃ manyadhve bhikṣavo yo ’sau hastināgaḥ, ahameva tena kālena tena samayena |<br>
<a class='vai59' id='046.025'></a> tadāpyahamanenaikayā gāthayā stutaḥ, mayā cāyaṃ pañcagrāmavareṣu pratiṣṭhāpitaḥ |<br>
etarhi anenaikagāthayā stutaḥ, mayāpi cāyaṃ pratyekabodhau vyākṛta iti |<br>
|<br>
<a class='vai59' id='046.027'></a> idamavocadbhagavān |<br>
āttamanasas te bhikṣavo bhagavato bhāṣitamabhyanandan |<br>
|<br>
<a class='vai59' id='046.028'></a> iti śrīdivyāvadāne stutibrāhmaṇāvadānaṃ pañcamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

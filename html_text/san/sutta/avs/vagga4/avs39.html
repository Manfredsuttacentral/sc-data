<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs39' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>39. anāthapiṇḍadaḥ</h1>
</header>
<p><a class='sc' id='1'></a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane ’nāthapiṇḍadasyārāme | atha bhagavān pūrvāhṇe nivāsya pātracīvaram ādāya śrāvastyāṃ piṇḍāya prāvikṣat | yāvad anupūrveṇa cañcūryamāṇo rājamārgam avatīrṇaḥ | tatra ca rājamārge ’nyatamo brāhmaṇo ’bhyāgataḥ | athāsau dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | dṛṣṭvā ca punaḥ suciraṃ nirīkṣya pṛthivyāṃ lekhāṃ <span class='var' title='Speyer: nikṛṣya'>niṣkṛṣya</span> bhagavantam uvāca: bho gautama, na tāvad ut te lekhā laṅghayitavyā, <a class='vai58' id='vai58100'></a> yāvan me pañca purāṇaśatāni nānuprayacchasīti | tato bhagavān karmaṇām avipraṇāśasaṃdarśanārtham adattādānavairamaṇyārthaṃ ca indrakīla iva tasmin pradeśe sthitaḥ ||</p>
<p><a class='sc' id='2'></a>eṣa ca śabdaḥ śrāvastyāṃ samantato visṛtaḥ: yathā kila bhagavān rājamārge ’nyatamena brāhmaṇena pañcānāṃ purāṇaśatānām arthaṃ vidhārita iti | tato rājā prasenajit kauśalaḥ sahaśravaṇād evāmātyagaṇaparivṛtto yena bhagavāṃs tenopasaṃkrāntaḥ | upasaṃkramya bhagavantam idam avocat: gacchatu bhagavān, ahaṃ pradāsyāmīti | na mahārāja tvayaitāni dātavyāni, api tv anyenaitāni dātavyānīti | tathā viśākhā mṛgāramātā ṛṣidattapurāṇau sthapatī śakrabrahmādayo devā vaiśravaṇaprabhṛtayaś catvāro lokapālā hiraṇyasuvarṇam upādāya bhagavantam upasṛptāḥ | tān api bhagavān uvāca: na bhavadbhir etāni dātavyānīti | yāvad anāthapiṇḍadena gṛhapatinā śrutam | sa hiraṇyasuvarṇasya helāṃ pūrayitvā upari pañca purāṇaśatāni datvā bhagavantam upagataḥ: bhagavan, idaṃ pratigṛhyatām iti | bhagavān āha: gṛhapate tvayā etāni dātavyāni | dīyatāṃ brāhmaṇāyeti | tato ’nāthapiṇḍadena gṛhapatinā sā suvarṇahelā brāhmaṇāya dattā ||</p>
<p><a class='sc' id='3'></a>bhikṣavaḥ saṃśayajātāḥ sarājikā ca parṣat sarvasaṃśayacchettāraṃ buddhaṃ bhagavantaṃ papracchuḥ: paśya bhagavan yāvad anena brāhmaṇena bhagavān vidhārito ’nāthapiṇḍadena ca kārṣāpaṇā dattāḥ | kutaś ca prabhṛti bhagavān asmai dhārayata iti | bhagavān āha: icchatha yūyaṃ bhikṣavaḥ śrotum? evaṃ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye | tathāgatenaitāni <span class='add'>V: The portion from tathāgatenaitāni up to khalu dehinām is out of place here.</span> bhikṣavaḥ pūrvam anyāsu jātiṣu avaśyaṃbhāvīni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ bāhye pṛthivīdhātau nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca |</p>
<blockquote class='gatha'>
<p><a class='sc' id='4'></a>na praṇaśyanti karmāṇy kalpakoṭiśatair api<br>
sāmagrīṃ prāpya kālaṃ ca phalanti khalu dehinām || <a class='gn' id='39.1'></a></p>
</blockquote>
<p><a class='sc' id='5'></a>bhūtapūrvaṃ bhikṣavo ’tīte ’dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamaraṃ taskararogāpagataṃ śālīkṣugomahiṣīsaṃpannam akhilam akaṇṭakam | ekaputram iva rājyaṃ pālayati | tasya jyeṣṭhaḥ kumāro yuvarājaḥ | so ’pareṇa samayena vasantakālasamaye saṃpuṣpiteṣu pādapeṣu haṃsakrauñcamayūraśukaśārikākokilajīvañjīvakanirghoṣite vanaṣaṇḍe amātyaputraparivṛtaḥ krīḍati ramate | vayaso ’matyaputraḥ vayasyaḥ | so ’pareṇa puruṣeṇa sārdham akṣaiḥ krīḍitavān | tato ’mātyaputras tena puruṣeṇa pañca purāṇaśatāni nirjitaḥ | rājaputraś cāsya pratibhūr avasthitaḥ | <span class='gap'>###</span> <span class='add'>There seem to be a long gap.</span> tena me saṃsāre ’nantam bhogavyasanam anubhūtam | <a class='vai58' id='vai58101'></a> idānīm apy abhisaṃbuddhabodhhir anena bādhitaḥ | iti hi bhikṣavaḥ ekāntakṛṣṇānāṃ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṃ vyatimiśraḥ | tasmāt tarhi bhikṣavaḥ ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ, adattādānasya ca prahāṇāya vyāyantavyam, yathā evaṃvidhā doṣās tasya | evaṃ vo bhikṣavaḥ śikṣitavyam ||</p>
<p><a class='sc' id='6'></a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

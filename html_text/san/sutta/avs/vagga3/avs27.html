<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs27' lang='san'>
<header>
<ul>
<li class='division'>Avadānaśatakam |</li>
<li class='vagga'>tṛtīyo vargaḥ |</li>
</ul>
<h1>27. nāvikāḥ</h1>
</header>
<p><a class='sc' id='1'></a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho magadheṣu janapadeṣu cārikāṃ caran gaṅgātīram anuprāptaḥ | atha bhagavān bhikṣugaṇaparivṛto bhikṣusaṃghapuraskṛto yena nāvikās tenopasaṃkrāntaḥ | upasaṃkramya nāvikān idam avocat: uttārayantu bhavanto mām imāṃ nadīm iti | nāvikā ūcuḥ: tarapaṇyaṃ prayaccheti | tato bhagavāṃs tān nāvikān idam avocat: aham api bhavanto nāvikaḥ pūrvam āsam | mayā hi rāganadīpatito nandas tāritaḥ, dveṣārṇavapatito aṅgulimālaḥ, mānārṇavapatito mānastabdho māṇavaḥ, mohārṇavapatito urubilvakāśyapas tāritaḥ | na ca me tarapaṇyaṃ yācitā iti | tathāpy ucyamānā na pratipādyante tārayitum ||</p>
<p><a class='sc' id='2'></a>anyatamena nāvikena bhagavato aṣṭāṅgopetaṃ svaraṃ śrutvā tāṃ ca rūpasaṃpadaṃ dṛṣṭvā prasādajātenoktam: ahaṃ bhagavantaṃ saśrāvakasaṃgham uttārayiṣyāmīti | tato bhikṣavo nāvam abhirūḍhāḥ | bhagavān ṛddhyā agrata eva tasya nāvikasyāpārimāt tīrāt pārime tīre sthitaḥ | tataḥ sa nāvikas tad ṛddhiprātihāryaṃ dṛṣṭvā āvarjitamanāḥ pādayor nipatitaḥ | tasmai bhagavatā tādṛśī caturāryasatyasaṃprativedhikī dharmadeśanā kṛtā, yāṃ śrutvā tena nāvikena viṃśatiśikharasamudgataṃ satkāyadṛṣṭiśailaṃ jñānavajreṇa bhitvā srotaāpattiphalaṃ prāptam | sa dṛṣṭasatyas trir udānam udānayati: idam asmākaṃ <a class='vai58' id='vai5869'></a><br>
bhadanta na mātrā kṛtaṃ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṃ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='sc' id='3'></a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='gn' id='27.1'></a><br>
tvadāśrayāc cāptam apetadoṣaṃ<br>
mayādya śuddhaṃ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṃ ca śāntaṃ padam āryakāntaṃ<br>
tīrṇaś ca duḥkhārṇavapāram asmi || <a class='gn' id='27.2'></a></p>
<p><a class='sc' id='4'></a>naravarendra narāmarapūjita<br>
<span class='var' title='vigatajanmajarāmaraṇāmaya [Speyer]'>vigatajanmajarāmaraṇāmayam</span> |</p>
<p><a class='sc' id='5'></a>bhavasahasrasudurlabhadarśana<br>
saphalam adya mune tava darśanam || <a class='gn' id='27.3'></a> iti</p>
</blockquote>
<p><a class='sc' id='6'></a>dvitīyasya nāvikasya mahān vipratisāra utpannaḥ | tena bhagavataḥ pādayor nipatya atyayo deśitaḥ, bhagavāṃś ca saśrāvakasaṃghaḥ piṇḍakena pratipāditaḥ ||</p>
<p><a class='sc' id='7'></a>bhagavatā smitaṃ vidarśitam | dharmatā khalu yasmin samaye buddhā bhagavantaḥ smitaṃ prāviṣkurvanti, tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṃ satvānāṃ kāraṇāviśeṣāḥ pratiprasrabhyante | teṣām evaṃ bhavati: kiṃ nu vayaṃ bhavanta itaś cyutāḥ, āhosvid anyatropapannā iti | teṣāṃ prasādasaṃjananārthaṃ bhagavān nirmitaṃ visarjayati | teṣāṃ <span class='supplied'>taṃ</span> nirmitaṃ dṛṣṭvaivaṃ bhavati: na hy eva <span class='supplied'>vayaṃ</span> bhavanta itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṃ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti, yatra satyānāṃ bhājanabhūtā bhavanti | yā upariṣṭād gacchanti, tāś cāturmahārājikāṃs trayastriṃśān, yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti, gāthādvayaṃ ca bhāṣante:</p>
<blockquote class='gatha'>
<p><a class='sc' id='8'></a>ārabhadhvaṃ niṣkrāmata yujyadhvaṃ buddhaśāsane<br>
dhunīta mṛtyunaḥ sainyaṃ naḍāgāram iva kuñjaraḥ || <a class='gn' id='27.4'></a></p>
<p><a class='sc' id='9'></a>yo hy asmin dharmavinaye apramattaś cariṣyati<br>
prahāya jātisaṃsāraṃ duḥkhasyāntaṃ kariṣyati || <a class='gn' id='27.5'></a><a class='vai58' id='vai5870'></a></p>
</blockquote>
<p><a class='sc' id='10'></a>atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṃ karma vyākartukāmo bhavati, bhagavataḥ pṛṣṭhato ’ntardhīyante | anāgataṃ karma vyākartukāmo bhavati, purastād antardhīyante | narakopapattiṃ vyākartukāmo bhavati, pādatale ’ntardhīyante | tiryagupapattiṃ vyākartukāmo bhavati, pārṣṇyām antardhīyante | pretopapattiṃ vyākartukāmo bhavati, pādāṅguṣṭhe ’ntardhīyante | manuṣyopapattiṃ vyākartukāmo bhavati, jānunor antardhīyante | balacakravartirājyaṃ vyākartukāmo bhavati, vāme karatale ’ntardhīyante | cakravartirājyaṃ vyākartukāmo bhavati, dakṣiṇe karatale ’ntardhīyante | devopapattiṃ vyākartukāmo bhavati, nābhyām antardhīyante | śrāvakabodhiṃ vyākartukāmo bhavati, āsye ’ntardhīyante | pratyekabodhiṃ vyākartukāmo bhavati, ūrṇāyām antardhīyante | anuttarāṃ samyaksaṃbodhiṃ vyākartukāmo bhavati, uṣṇīṣe antardhīyante ||</p>
<p><a class='sc' id='11'></a>atha tā arciṣo bhagavantaṃ triḥ pradakṣiṇīkṛtya bhagavata ūrṇāyām antarhitāḥ | athāyuṣmān ānandaḥ kṛtakarapuṭo bhagavantaṃ papraccha:</p>
<blockquote class='gatha'>
<p><a class='sc' id='12'></a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='gn' id='27.6'></a></p>
</blockquote>
<p><a class='sc' id='13'></a>gāthāś ca bhāṣate:</p>
<blockquote class='gatha'>
<p><a class='sc' id='14'></a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṃ śaṅkhamṛṇālagauraṃ<br>
smitam upadarśayanti jinā jitārayaḥ || <a class='gn' id='27.7'></a></p>
<p><a class='sc' id='15'></a>tatkālaṃ svayam adhigamya vīra buddhyā<br>
śrotṝṇāṃ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṃ vyapanaya saṃśayaṃ śubhābhiḥ || <a class='gn' id='27.8'></a></p>
<p><a class='sc' id='16'></a>nākāsmāl lavaṇajalādrirājadhairyāḥ<br>
saṃbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṃ śrotuṃ samabhilaṣanti te janaughāḥ || <a class='gn' id='27.9'></a> iti</p>
</blockquote>
<p><a class='sc' id='17'></a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | paśyasy ānanda anena nāvikena mamāntike cittaṃ prasāditam | evaṃ bhadanta | eṣa ānanda nāviko ’nena kuśalamūlena cittotpādena deyadharmaparityāgena ca anāgate ’dhvani saṃsārottaraṇo nāma pratyekabuddho bhaviṣyati | ayam asya deyadharmo yo mamāntike cittaprasāda iti | tasmāt tarhi bhikṣava evaṃ śikṣitavyam: yad buddhapratyekabuddhaśrāvakeṣu kārān kariṣyāmaḥ | ity evaṃ vo bhikṣavaḥ śikṣitavyam ||</p>
<p><a class='sc' id='18'></a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='vai58' id='vai5871'></a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

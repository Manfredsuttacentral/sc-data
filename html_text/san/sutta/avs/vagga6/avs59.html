<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs59' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>59. upoṣadhaḥ</h1>
</header>
<p><a class='sc' id='1'></a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane ’nāthapiṇḍadasyārāme | tena khalu punaḥ samayena devānāṃ trāyastriṃśānām upoṣadho nāma devaputro ’sakṛdasakṛd bhagavatsakāśam upasaṃkrāmati dharmaśravaṇāya | yāvad apareṇa samayena upoṣadho nāma devaputraḥ pañcaśataparivāro yena bhagavāṃs tenopasaṃkrāntaḥ | upasaṃkramya bhagavataḥ pādau śirasā vanditvaikānte niṣaṇṇo dharmaśravaṇāya | atha bhagavān upoṣadhasya devaputrasya āśayānuśayaṃ dhātuṃ prakṛtiṃ ca jñātvā tādṛśīṃ caturāryasatyasaṃprativedhikīṃ dharmadeśanāṃ kṛtavān, yāṃ śrutvā upoṣadhena devaputreṇa viṃśatiśikharasamudgataṃ satkāyadṛṣṭiśailaṃ jñānavajreṇa bhitvā srotaāpattiphalaṃ sākṣātkṛtam | sa dṛṣṭasatyas trir udānam udānayati: idam asmākaṃ bhadanta na mātrā kṛtaṃ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṃ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='sc' id='2'></a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='gn' id='59.1'></a><a class='vai58' id='vai58151'></a><br>
tvadāśrayāc cāptam apetadoṣaṃ<br>
mayādya śuddhaṃ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṃ ca śāntaṃ padam āryakāntaṃ<br>
tīrṇaś ca duḥkhārṇavapāram asmi || <a class='gn' id='59.2'></a></p>
<p><a class='sc' id='3'></a>naravarendra narāmarapūjita<br>
vigatajanmajarāmaraṇāmayam<br>
bhavasahasrasudurlabhadarśana<br>
saphalam adya mune tava darśanam || <a class='gn' id='59.3'></a></p>
<p><a class='sc' id='4'></a>avanamya tataḥ pralambahāraś<br>
caraṇau dvāv abhivandya jātaharṣaḥ<br>
parigamya ca dakṣiṇaṃ jitāriṃ<br>
suralokābhimukho divaṃ jagāma || <a class='gn' id='59.4'></a></p>
</blockquote>
<p><a class='sc' id='5'></a>tato bhikṣavaḥ pūrvarātrāpararātraṃ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṃ dṛṣṭvā saṃvignā bhagavantaṃ paprachuḥ: kiṃ bhagavann imāṃ rātriṃ bhagavantaṃ darśanāya brahmā sahāṃpatiḥ śakro devendraś catvāro lokapālā upasaṃkrāntāḥ? bhagavān āha: na bhikṣavo brahmā sahāṃpatir na śakro devendro nāpi catvāro lokapālā māṃ darśanāyopasaṃkrāntāḥ | api tu deveṣu trāyastriṃśeṣu upoṣadho nāma devaputraḥ pañcaśataparivāro māṃ darśanāyopasaṃkrāntaḥ | tasya mayā dharmo deśitaḥ | dṛṣṭasatyaś ca svabhavanaṃ gata iti | bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ: kuto bhadanta upoṣadhasya devaputrasyotpattir nāmābhinirvṛttiś ceti | bhagavān āha: icchatha yūyaṃ hikṣavaḥ śrotum? evaṃ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='sc' id='6'></a>bhūtapūrvaṃ bhikṣavo ’tīte ’dhvani asminn eva bhadrakalpe viṃśatisahasrāyuṣi prajāyāṃ kāśyapo nāma samyaksaṃbuddho loka udapādi vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ ca buddho bhagavān | sa vārāṇasīṃ nagarīm upaniśritya viharati ṛṣipatane mṛgadāve | yāvad apareṇa samayena kṛkī rājā bhagavantaṃ darśanāyopasaṃkrāmati paryupāsanāya | yāvad dvau brāhmaṇāu ṛṣipatanaṃ gatau kenacit karaṇīyena | tābhyāṃ rājā drṣṭo mahatyā rājaṛddhyā mahatā rājānubhāvena | tayo rājyābhilāṣo jātaḥ | tābhyām anyatama upāsakaḥ pṛṣṭaḥ: bho buddhopāsaka, kiṃ karma kṛtvā yac cintayati yat prārthayate tad asya sarvaṃ samṛdhyatīti | upāsakenoktam: ya pariśuddham aṣṭāṅgasamanvāgatam upavāsam upavasati, yac cintayati yat prārthayate tad asya sarvaṃ samṛdhyatīti | tatas tau brāhmaṇau āṣāḍhasya gṛhapateḥ sakāśād aṣṭāṅgasamanvāgatam upavāsam upalabhyopoṣitau | tadaikena pariśuddho rakṣitaḥ | sa kālaṃ kṛtvā rājñaḥ kṛkeḥ putratvam abhyupagataḥ | tasya sujāta iti nāmadheyaṃ vyavasthāpitam | sa pitur atyayād rājye pratiṣṭhāpitaḥ ||</p>
<p><a class='sc' id='7'></a>dvitīyenopavāsaḥ khaṇḍitaḥ | sa kālaṃ kṛtvā nāgeṣūpapannaḥ | tasyopari divase divase saptakṛtvaḥ taptavālukā nipatati yayā so ’sthiśeṣaḥ kriyate | tasyaitad abhavat: kasyedaṃ karmaṇaḥ phalaṃ kasyāyaṃ karmaṇaḥ phalavipāko yenāham īdṛśaṃ duḥkham anubhavāmīti | sa paśyati: aṣṭāṅgasamanvāgataṃ me upavāsaṃ samādāya śikṣāśaithilyaṃ kṛtaṃ yenāham īdṛśaṃ mahadduḥkhaṃ pratyanubhavāmi | yena punaḥ samādāya rakṣitaṃ tena rājyaṃ pratilabdham iti | tasyaitad abhavat: yanv aham idānīm api <a class='vai58' id='vai58152'></a> tāvad aṣṭāṅgasamanvāgatm upavāsam upavaseyam | apy eva nāma nāgayoner mokṣaḥ syād iti | tato nāgavarṇam antardhāpya brāhmaṇavarṇam ātmānam abhinirmāya rājñaḥ sakāśam upasaṃkrāntaḥ | upasaṃkramya jayenāyuṣā ca vardhayitvovāca: aṣṭāṅgasamanvāgatena me mahārāja upavāsena prayojanam | tad arhati devo ’ṣṭāṅgasamanvāgatam upavāsaṃ paryeṣitum | atha na paryeṣase, niyataṃ devasya saptadhā mūrdhānaṃ sphālayāmi | ity uktvā tatraivāntarhitaḥ | tato rājā bhītas trastaḥ saṃvigna āhṛṣṭaromakūpo hiraṇyapiṭakaṃ dhvajāgre baddhvā sarvavijite ghaṇṭāvaghoṣaṇaṃ kārayāmāsa: yo me ’ṣṭāṅgasamanvāgatam upavāsaṃ deśayiṣyati, tasyaitaṃ hiraṇyapiṭakaṃ dāsyāmi, mahatā satkāreṇa satkariṣyāmīti | yāvad anyatamā vṛddhā strī palagaṇḍaduhitā | tayā rājñaḥ stambho darśitaḥ: atra me stambhe pitā asakṛdgandhadhūpapuṣpārcanaṃ kṛtavān | tam utpāṭya pratyavekṣasveti | tato rājñā pauruṣeyāṇām ājñā dattā: ayaṃ stambha utpāṭyatām iti | tato rājapuruṣaiḥ stambha utpāṭitaḥ | tasyādhastāt suvarṇapatrābhilikhito ’ṣṭāṅgasamanvāgata upavāso labdhaḥ | saha pañca copāsakaśikṣāpadāni saptatriṃśac ca bodhipakṣyā dharmāḥ | tato rājñā tasya nāgasyāṣṭāṅgasamanvāgata upavāso likhitvā dattaḥ | ṛṣipatananivāsibhiś ca dvādaśabhir ṛṣisahasraiḥ saptatriṃśadbodhipakṣyā dharmāḥ pratyakṣīkṛtāḥ | sa ca nāgo ’ṣṭāṅgasamanvāgatam upavāsam upoṣya sthalam udgamyotsṛṣṭakāyo ’vasthitaḥ | so ’nāhāratāṃ pratipaṇṇaḥ kālaṃ kṛtvā pañcaśataparivāraḥ praṇīteṣū deveṣu trāyastriṃśeṣūpapannaḥ | ato bhikṣavo upoṣadhasyotpattir nāmābhinirvṛttiś ceti ||</p>
<p><a class='sc' id='8'></a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

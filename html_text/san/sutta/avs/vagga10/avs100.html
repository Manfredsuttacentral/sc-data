<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs100' lang='san'>
<header>
<ul>
<li class='division'>Avadānaśatakam<a class='pts-cs' id='pts-cs225'></a> |</li>
<li class='vagga'>daśamo vargaḥ |</li>
</ul>
<h1>100. saṃgītiḥ</h1>
</header>
<p><a class='sc' id='1'></a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ kuśinagaryāṃ viharati mallānām upavartane yamakaśālavane | atha bhagavāṃs tad eva parinirvāṇakālasamaye āyuṣmantam ānandam āmantrayate sma: prajñāpaya ānanda tathāgatasya āntareṇa yamakaśālayor uttarāśirasaṃ mañcam<a class='pts-cs' id='pts-cs225'></a> | adya tathāgatasya rātryā madhyame yāme nirupadhiśeṣe nirvāṇadhātau parinirvāṇaṃ bhaviṣyatīti | evaṃ bhadantety āyuṣmān ānando bhagavataḥ pratiśrutya antareṇa yamakaśālayor uttarāśirasaṃ mañcaṃ prajñāpya yena bhagavāṃs tenopasaṃkrāntaḥ | upasaṃkramya bhagavataḥ pādau śirasā vanditvā ekānte ’sthāt<a class='pts-cs' id='pts-cs225'></a> | ekāntasthita āyuṣmān ānando bhagavantam idam avocat<a class='pts-cs' id='pts-cs225'></a>: prajñapto bhadanta tathāgatasya antareṇa yamakaśālayor uttarāśirasaṃ mañcaḥ | atha bhagavān<a class='pts-cs' id='pts-cs225'></a> yena mañcas tenopasaṃkrāntaḥ | upasaṃkramya dakṣiṇena pārśvena śayyāṃ kalpayati pādaṃ pādenopadhāya ālokasaṃjñī smṛtaḥ saṃprajānan nirvāṇasaṃjñām eva manasi kurvann iti ||</p>
<p><a class='sc' id='2'></a>tatra bhagavān rātryā madhyame yāme ’nupadhiśeṣe nirvāṇadhātau parinirvṛtaḥ | samanantaraparinirvṛte buddhe bhagavati atyarthaṃ tasmin samaye mahāpṛthivīcālo ’bhūt<a class='pts-cs' id='pts-cs225'></a> ulkāpātā diśodāhāḥ | antarīkṣe devadundubhayo nadanti | samanantaraparinirvṛte buddhe bhagavati ubhau yamakaśālavanasya drumottamau tathāgatasya siṃhaśayyāṃ śālapuṣpair avākiratām<a class='pts-cs' id='pts-cs225'></a> | samanantaraparinirvṛte bhagavati anyataro bhikṣus tasyāṃ velāyāṃ gāthāṃ bhāṣate:</p>
<blockquote class='gatha'>
<p><a class='sc' id='3'></a>sundarau khalv imau śālavanasyāsya drumottamau<br>
yad avākiratāṃ puṣpaiḥ śāstāraṃ parinirvṛtam<a class='pts-cs' id='pts-cs225'></a> || <a class='gn' id='100.1'></a></p>
</blockquote>
<p><a class='sc' id='4'></a>samanantaraparinirvṛte buddhe bhagavati śakro devendro gāthāṃ bhāṣate:</p>
<blockquote class='gatha'>
<p><a class='sc' id='5'></a>anityā bata saṃskārā utpādavyayadharmiṇaḥ<br>
utpadya hi nirudhyante teṣāṃ vyupaśamaḥ sukham<a class='pts-cs' id='pts-cs225'></a> || <a class='gn' id='100.2'></a> iti</p>
</blockquote>
<p><a class='sc' id='6'></a>samanantaraparinirvṛte buddhe bhagavati brahmā sahāṃpatir gāthāṃ bhāṣate:</p>
<blockquote class='gatha'>
<p><a class='sc' id='7'></a>sarvabhūtāni loke ’sminn ikṣepsyanti samucchrayam<a class='pts-cs' id='pts-cs225'></a><br>
evaṃvidho yatra śāstā lokeṣv apratipudgalaḥ<br>
tathāgatabalaprāptaḥ cakṣumān parinirvṛtaḥ || <a class='gn' id='100.3'></a></p>
</blockquote>
<p><a class='sc' id='8'></a>samanantaraparinirvṛte buddhe bhagavati āyuṣmān āniruddho gāthāṃ bhāṣate:</p>
<blockquote class='gatha'>
<p><a class='sc' id='9'></a>sthitā āśvāsapraśvāsā sthiracittasya tāyinaḥ<br>
ānijyāṃ śāntim āgamya cakṣumān parinirvṛtaḥ || <a class='gn' id='100.4'></a><a class='vai58' id='vai58261'></a></p>
<p><a class='sc' id='10'></a>tadābhavad bhīṣaṇakaṃ tadābhūd romaharṣaṇam<a class='pts-cs' id='pts-cs225'></a><br>
sarvākārabalopetaḥ śāstā kālaṃ yadākarot<a class='pts-cs' id='pts-cs225'></a> || <a class='gn' id='100.5'></a></p>
<p><a class='sc' id='11'></a>asaṃlīnena cittena vedanā adhivāsayan<a class='pts-cs' id='pts-cs225'></a><br>
pradyotasy eva nirvāṇaṃ vimokṣas tasya cetasaḥ || <a class='gn' id='100.6'></a> iti ||</p>
</blockquote>
<p><a class='sc' id='12'></a>saptāhaparinirvṛte buddhe bhagavati āyuṣmān ānando bhagavataś citāṃ pradakṣiṇīkurvan<a class='pts-cs' id='pts-cs225'></a> gāthāṃ bhāṣate:</p>
<blockquote class='gatha'>
<p><a class='sc' id='13'></a>yena kāyaratanena nāyako brahmalokam agaman maharddhikaḥ<br>
dahyate sma tanujena tejasā pañcabhir yugaśataiḥ sa <span class='var' title='Speyer: veṣṭhitaḥ'>veṣṭitaḥ</span> || <a class='gn' id='100.7'></a></p>
<p><a class='sc' id='14'></a>sahasramātreṇa hi cīvarāṇāṃ buddhasya kāyaḥ <span class='var' title='pariveṣṭhito [Speyer]'>pariveṣṭito ’bhūt<a class='pts-cs' id='pts-cs225'></a> |</span></p>
<p><a class='sc' id='15'></a><span class='var' title='pariveṣṭhito [Speyer]'>dve cīvare tatra tu naiva dagdhe abhyantaraṃ bāhyam atha dvitīyam<a class='pts-cs' id='pts-cs225'></a> || <a class='gn' id='100.8'></a></span></p>
</blockquote>
<p><a class='sc' id='16'></a><span class='var' title='pariveṣṭhito [Speyer]'>varṣaśataparinirvṛte buddhe bhagavati pāṭaliputre nagare rājā aśoko rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamaraṃ taskararogāpagataṃ śālīkṣugomahiṣīsaṃpannam<a class='pts-cs' id='pts-cs225'></a> | dhārmiko dharmarājo dharmeṇa rājyaṃ pālayati | yāvad apareṇa samayena devyā sārdhaṃ krīḍati ramate paricārayati | tasya krīḍato ramamāṇasya paricārayataḥ kālāntareṇa devī āpannasatvā saṃvṛttā | sā aṣṭānāṃ vā navānāṃ vā māsānām atyayāt prasūtā | dārako jāto abhirūpo darśanīyaḥ prāsādikaḥ kuṇālasadṛśābhyāṃ netrābhyām<a class='pts-cs' id='pts-cs225'></a> | tasya jātau jātimahaṃ kṛtvā nāmadheyaṃ vyavasthāpyate: kiṃ bhavatu dārakasya nāmeti | jñātaya ūcuḥ: yasmād asya jātamātrasya kuṇālasadṛśe netre, tasmād bhavatu dārakasya kuṇāla iti nāmeti | kuṇālo dārako ’ṣṭābhyo dhātrībhyo datto dvābhyām aṃsadhātrībhyāṃ dvābhyāṃ kṣīradhātrībhyāṃ dvābhyāṃ maladhātrībhyāṃ dvābhyāṃ krīḍanikābhyāṃ dhātrībhyām<a class='pts-cs' id='pts-cs225'></a> | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam<a class='pts-cs' id='pts-cs225'></a> | tatas taṃ sarvālaṃkāravibhūṣitaṃ rājā utsaṅgena kṛtvā punaḥ punaḥ prekṣya rūpasaṃpadā praharṣita uvāca: asadṛśo me putro loke rūpeṇeti ||</span></p>
<p><a class='sc' id='17'></a><span class='var' title='pariveṣṭhito [Speyer]'>tatra ca samaye gāndhāre puṣpabherotso nāma grāmaḥ | tatrānyatamasya gṛhapateḥ putro jāto ’tikrānto mānuṣaṃ varṇam asaṃprāptaś ca divyaṃ varṇam<a class='pts-cs' id='pts-cs225'></a> | janmani cāsya divyagandhodakaparipūrṇā <a class='vai58' id='vai58262'></a> ratnamayī puṣkariṇī prādurbhūtā, puṣpasaṃpannaṃ ca mahad udyānaṃ jaṅgamaṃ ca | yatra yatra kumāro gacchati tatra tatra ca puṣkariṇī udyānaṃ ca prādurbhavati | tasya sundara iti nāmadheyaṃ vyavasthāpitam<a class='pts-cs' id='pts-cs225'></a> ||</span></p>
<p><a class='sc' id='18'></a><span class='var' title='pariveṣṭhito [Speyer]'>yāvat krameṇa kumāro mahān saṃvṛttam<a class='pts-cs' id='pts-cs225'></a> | tato ’pareṇa samayena puṣpabherotsād vaṇijaḥ kenacid eva karaṇīyena pāṭaliputraṃ gatāḥ | te prābhṛtam ādāya rājñaḥ sakāśam upagatāḥ | tataḥ pādayor nipatya prābhṛtaṃ rājñe upanamayya purastād vyavasthitāḥ | tato rājā aśokas teṣāṃ kuṇālaṃ darśayati: haṃ bho vaṇijaḥ, kadācit kutracid bhavadbhiḥ paryaṭadbhir evaṃvidhaṃ rūpaviśeṣayuktaṃ dṛṣṭapūrvam iti ? tatas te vaṇijaḥ kṛtakarapuṭāḥ pādayor nipatya abhayaṃ mārgayitvā rājānam ūcuḥ: asti deva asmadīye viṣaye sundaro nāma kumāro ’tikrānto mānuṣaṃ varṇam asaṃprāptaś ca divyaṃ varṇam<a class='pts-cs' id='pts-cs225'></a> | janmani cāsya divyagandhodakaparipūrṇā ratnamayī puṣkariṇī prādurbhūtā, puṣpaphalasamṛddhaṃ ca mahad udyānaṃ jaṅgamam<a class='pts-cs' id='pts-cs225'></a> | yatra yatra ca kumāro gacchati tatra tatra puṣkariṇī udyānaṃ ca prādurbhavati | śrutvā rājā aśokaḥ paraṃ vismayam āpannaḥ | kutūhalajātaś ca dūtasaṃpreṣaṇaṃ kṛtavān: eṣa rājā aśoka āgantum icchati sundarasya kumārasya darśanahetoḥ | yad vaḥ kṛtyaṃ vā karaṇīyaṃ vā tat kurudhvam iti | tato mahājanakāyo bhītāḥ: yadi rājā mahāsādhanena ihāgamiṣyati, mā haiva kaṃcid anartham utpādayiṣyatīti | tataḥ sa kumāro bhadrayānaṃ yojayitvā śatasahasraṃ ca muktāhāraṃ prābhṛtasyārthe datvā aśokasya sakāśaṃ preṣitaḥ | so ’nupūrveṇa cañcūryamāṇaḥ pāṭaliputraṃ nagaraṃ prāptaḥ | śatasahasraṃ ca muktāhāraṃ gṛhītvā rājño ’śokasya sakāśam anuprāptaḥ | rājā aśokaś ca sahadarśanāt sundarasya kumārasya rūpaṃ śobhāṃ varṇapuṣkalatāṃ ca divyāṃ puṣkariṇīm udyānaṃ ca dṛṣṭvā paraṃ vismayam upagataḥ ||</span></p>
<p><a class='sc' id='19'></a><span class='var' title='pariveṣṭhito [Speyer]'>tato rājā aśokaḥ sthaviropaguptasya vismayajananārthaṃ sundaraṃ ca kumāram ādāya kukkuṭāgāraṃ gataḥ | tatropaguptapramukhāṇy aṣṭādaśārhatsahasrāṇi nivasanti, taddviguṇāḥ śaikṣāḥ pṛthagjanakalyāṇakāḥ | tataḥ sa sthavirasya pādābhivandanaṃ kṛtvā purastān niṣaṇṇo dharmaśravaṇāya | sthaviropaguptenāsya dharmo deśitaḥ | tataḥ kumāraḥ paripakvasaṃtatir dharmaṃ śrutvā pravrajyābhilāṣī saṃvṛttaḥ | sa rājānam aśokam anujñāpya sthaviropaguptasya sakāśe pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatya sarvakleśaprahāṇād arhatvaṃ sākṣātkṛtam<a class='pts-cs' id='pts-cs225'></a> | arhan saṃvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukhaḥ | sendropendrāṇāṃ devānāṃ pūjyo mānyo ’bhivādyaś ca saṃvṛttaḥ ||</span></p>
<p><a class='sc' id='20'></a><span class='var' title='pariveṣṭhito [Speyer]'>tato rājā aśokaḥ saṃdigdhaḥ sthaviraṃ pṛcchati: kāni bhadanta sundareṇa karmāṇi kṛtāni, yenāsyaivaṃvidhaṃ rūpam<a class='pts-cs' id='pts-cs225'></a>, kāni punaḥ karmāṇi yena divyagandhodakaparipūrṇā ratnamayī puṣkariṇī prādurbhūtā, puṣpaphalasamṛddhaṃ ca mahad udyānaṃ jaṅgamam<a class='pts-cs' id='pts-cs225'></a>? sthaviropagupta āha: sundareṇaiva <a class='vai58' id='vai58263'></a> mahārāja pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | sundareṇaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</span></p>
<blockquote class='gatha'>
<p><a class='sc' id='21'></a><span class='var' title='pariveṣṭhito [Speyer]'>na praṇaśyanti karmāṇi kalpakoṭiśatair api<br>
sāmagrīṃ prāpya kālaṃ ca phalanti khalu dehinām<a class='pts-cs' id='pts-cs225'></a> || <a class='gn' id='2_100.1'></a></span></p>
</blockquote>
<p><a class='sc' id='22'></a><span class='var' title='pariveṣṭhito [Speyer]'>bhūtapūrvaṃ mahārāja yadā bhagavān parinirvṛtaḥ, tadā āyuṣmān mahākāśyapaḥ pañcaśataparivāro magadheṣu janapadacārikāṃ caran dharmasaṃgītiṃ kartukāmaḥ | yāvad anyatamena daridrakarṣakeṇa mahān bhikṣusaṃgho dṛṣṭaḥ, śāstṛviyogāc chokārto ’dhvapariśrānto rajasāvacūrṇitagātraḥ | tato ’sya kāruṇyam utpannam<a class='pts-cs' id='pts-cs225'></a> | tatas tena kāśyapapramukhāṇi pañca bhikṣuśatāni jentākasnātreṇopanimantritāni | tatas tena nānāgandhaparibhāvitam uṣṇodakaṃ kṛtvā te bhikṣavaḥ snāpitāḥ, cīvarakāṇi śobhitāni | praṇītena cāhāreṇa saṃtarpya śaraṇagamanaśikṣāpadāni datvā praṇidhānaṃ kṛtam<a class='pts-cs' id='pts-cs225'></a>: asminn eva śākyamuneḥ pravacane pravrajya cārhatvaṃ prāpnuyām iti ||</span></p>
<p><a class='sc' id='23'></a><span class='var' title='pariveṣṭhito [Speyer]'>kiṃ manyase mahārāja yo ’sau tena kālena tena samayena daridrakarṣakaḥ, ayaṃ sa sundaro bhikṣuḥ | yat tena bhikṣavo jentākasnātreṇa snāpitāḥ, tenāsyaivaṃvidho rūpaviśeṣaḥ saṃvṛttaḥ, divyacandanodakaparipūrṇā ramaṇīyā puṣkariṇī puṣpaphalasamṛddhaṃ ca mahad udyānaṃ jaṅgamaṃ prāptam<a class='pts-cs' id='pts-cs225'></a> | yat tena śaraṇagamanaśikṣāpadāni upalabdhāni, teneha janmany arhatvaṃ sākṣātkṛtam<a class='pts-cs' id='pts-cs225'></a> | iti hi mahārāja ekāntakṛṣṇānāṃ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṃ vyatimiśraḥ | tasmāt tarhi mahārāja ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṃ vo bhikṣavaḥ śikṣitavyam<a class='pts-cs' id='pts-cs225'></a> ||</span></p>
<p><a class='sc' id='24'></a><span class='var' title='pariveṣṭhito [Speyer]'>atha rāhā aśoka āyuṣmataḥ sthaviropaguptasya bhāṣitam abhinandyānumodya utthāyāsanāt prakrāntaḥ ||</span></p>
<footer>
<p><span class='var' title='pariveṣṭhito [Speyer]'>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</span></p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

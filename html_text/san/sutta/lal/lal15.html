<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal15' lang='san'>
<header>
<ul>
<li class='division'>Lalitavistaraḥ |</li>
</ul>
<h1>15: abhiniṣkramaṇaparivartaḥ pañcadaśaḥ</h1>
</header>
<p><a class='sc' id='1'></a><a class='vai58' id='vai58144'></a>atha khalu bhikṣavo bodhisattvasyaitadabhūt—ayuktametanmama syādakṛtajñatā ca yadahamaprativedya mahārājñaḥ śuddhodanasya ananujñātaśca pitrā niṣkrameyam | sa rātrau praśāntāyāṃ svakādupasthānaprāsādādavatīrya rājñaḥ śuddhodanasya prāsādatale pratiṣṭhito ’bhūt | pratiṣṭhitamātrasya ca punarbodhisattvasya sarvo ’sau prāsāda ābhayā sphuṭo ’bhūt | tatra rājā prativibuddhastāṃ prabhāmadrākṣīt | dṛṣṭvā ca punastvaritaṃ tvaritaṃ kāñcukiyamāmantrayāmāsa—kiṃ bhoḥ kāñcukīya sūryo ’bhyudgato yeneyaṃ prabhā virājate? kāñcukīya āha—adyāpi tāvadeva rajanyā upārdhaṃ nātikrāntam | api ca deva—</p>
<blockquote class='gatha'>
<p><a class='sc' id='2'></a>sūryaprabhāya bhavate drumakuḍyachāyā saṃtāpayāti ca tanuṃ prakaroti dharmam |<br>
haṃsā mayūraśukakokilacakravākāḥ pratyūṣakālasamaye svarutāṃ ravanti || <a class='gn' id='15.1'></a></p>
<p><a class='sc' id='3'></a>ābhā iyaṃ tu naradeva sukhā manojñā prahlādanī śubhakarī na karoti dāham |<br>
kuḍyā ca vṛkṣa abhibhūya na cāsti chāyā niḥsaṃśayaṃ guṇadharo iha adya prāptaḥ || <a class='gn' id='15.2'></a></p>
<p><a class='sc' id='4'></a>so prekṣate daśadiśo nṛpatī viṣaṇṇo dṛṣṭaśca so kamalalocana śuddhasattvaḥ |<br>
so ’bhyutthituṃ śayani icchati na prabhoti pitṛgauravaṃ janayate varaśuddhabuddhiḥ || <a class='gn' id='15.3'></a></p>
<p><a class='sc' id='5'></a>so ca sthihitva purato nṛpatiṃ avocat mā bhūyu vighna prakarohi ma caiva khedam |<br>
naiṣkramyakālasamayo mama deva yukto hanta kṣamasva nṛpate sajanaḥ sarāṣṭraḥ || <a class='gn' id='15.4'></a></p>
<p><a class='sc' id='6'></a>taṃ aśrupūrṇanayano nṛpatī babhāṣe kiṃcitprayojanu bhavedvinivartane te |<br>
kiṃ yācase mama varaṃ vada sarva dāsye anugṛhṇa rājakulu māṃ ca idaṃ ca rāṣṭram || <a class='gn' id='15.5'></a></p>
<p><a class='sc' id='7'></a><a class='vai58' id='vai58145'></a>tada bodhisattva avacī madhurapralāpī icchāmi deva caturo vara tān mi dehi |<br>
yadi śakyase daditu mahya vase ti tatra tad drakṣyase sada gṛhe na ca niṣkramiṣye || <a class='gn' id='15.6'></a></p>
<p><a class='sc' id='8'></a>icchāmi deva jara mahya na ākrameyyā<br>
śubhavarṇa yauvanasthito bhavi nityakālam |<br>
ārogyaprāptu bhavi no ca bhaveta vyādhiḥ<br>
amitāyuṣaśca bhavi no ca bhaveta mṛtyuḥ (saṃpattitaśca vipulā nu bhavedvipattiḥ) || <a class='gn' id='15.7'></a></p>
<p><a class='sc' id='9'></a>rājā śruṇitva vacanaṃ paramaṃ dukhārto asthānu yācasi kumāra na me ’tra śaktiḥ |<br>
jaravyādhimṛtyubhayataśca vipattitaśca kalpasthitīya ṛṣayo ’pi na jātu muktāḥ || <a class='gn' id='15.8'></a></p>
<p><a class='sc' id='10'></a>yadidāni deva caturo vara no dadāsi jaravyādhimṛtyubhayataśca vipattitaśca |<br>
hanta śṛṇuṣva nṛpate aparaṃ varaikaṃ asmāccyutasya pratisaṃdhi na me bhaveyā || <a class='gn' id='15.9'></a></p>
<p><a class='sc' id='11'></a>śrutvaiva cema vacanaṃ narapuṃgavasya tṛṣṇā tanuṃ ca kari chindati putrasneham |<br>
anumodamī hitakarā jagati pramokṣaṃ abhiprāyu tubhya paripūryatu yanmataṃ te || <a class='gn' id='15.10'></a></p>
</blockquote>
<p><a class='sc' id='12'></a>atha khalu bhikṣavo bodhisattvaḥ pratikramya svake prāsāde ’bhiruhya śayane niṣasāda | na cāsya kaścidgamanaṃ vā āgamanaṃ vā saṃjānīte sma ||</p>
<p><a class='sc' id='13'></a>iti hi bhikṣavo rājā śuddhodanastasyā rātryā atyayena sarvaṃ śākyagaṇaṃ saṃnipātyaināṃ prakṛtimārocayati sma—abhiniṣkramiṣyati kumāraḥ | tatkiṃ kariṣyāmaḥ? śākyā āhuḥ—rakṣāṃ deva kariṣyāmaḥ | tatkasmāt? ayaṃ ca mahāñśākyagaṇaḥ, sa caikākī | tatkā tasya śaktirasti balādabhiniṣkramitum?</p>
<p><a class='sc' id='14'></a>tatra taiḥ śākyai rājñā śuddhodanena ca pañca śākyakumāraśatāni kṛtāstrāṇi kṛtayogyāni iṣvastraśikṣitāni mahānagnabalopetāni pūrve nagaradvāre sthāpitānyabhūvan bodhisattvasya rakṣaṇārtham | ekaikaśca śākyakumāraḥ pañcarathaśataparivāraḥ, ekaikaṃ ca rathaṃ pañcapattiśataparivāraṃ sthāpitamabhūt <a class='vai58' id='vai58146'></a> bodhisattvasya rakṣaṇārtham | evaṃ dakṣiṇe paścime uttare nagaradvāre pañca pañca śākyakumāraśatāni kṛtāstrāṇi kṛtayogyāni iṣvastraśikṣitāni mahānagnabalopetāni | ekaikaśca śākyakumāraḥ pañcarathaśataparivāraḥ, ekaikaṃ ca rathaṃ pañcapattiśataparivāraṃ sthāpitamabhūta bodhisattvasya rakṣārtham | mahallakamahallikāśca śākyāḥ sarvacatvaraśṛṅgāṭakapūgarathyāsvārakṣārthaṃ sthitā abhavan | rājā ca śuddhodanaḥ pañcabhiḥ śākyakumāraśataiḥ sārdhaṃ parivṛtaḥ puraskṛtaḥ svake gṛhadvāre hayeṣu ca gajeṣu ca samabhiruhya jāgarti sma | mahāprajāpatī ca gotamī ceṭīvargamāmantrayate sma—</p>
<blockquote class='gatha'>
<p><a class='sc' id='15'></a>jvāletha dīpa vimalāṃ dhvajāgri maṇiratna sarvi sthāpethā |<br>
olambayātha hārāṃ prabhāṃ kuruta sarvi gehesmin || <a class='gn' id='15.11'></a></p>
<p><a class='sc' id='16'></a>saṃgīti yojayethā jāgaratha atandritā imāṃ rajanīm |<br>
pratirakṣathā kumāraṃ yathā avidito na gaccheyā || <a class='gn' id='15.12'></a></p>
<p><a class='sc' id='17'></a>varmitakalāpahastā asidhanuśaraśaktitomaragṛhītāḥ |<br>
priyatanayarakṣaṇārthaṃ karotha sarve mahāyatnam || <a class='gn' id='15.13'></a></p>
<p><a class='sc' id='18'></a>dvārāṃ pithetha sarvāṃ suyantritāṃ nirgaḍāṃ dṛḍhakapāṭāṃ |<br>
muñcatha mā ca akāle mā agrasattva itu na vrajeyā || <a class='gn' id='15.14'></a></p>
<p><a class='sc' id='19'></a>maṇihāramuktahārāṃ mukhapuṣpake ardhacandra saśṛṅkhalāḥ |<br>
mekhalakarṇikamudrika sunibaddhāṃ nūpurāṃ kuruta || <a class='gn' id='15.15'></a></p>
<p><a class='sc' id='20'></a>yadi sahasa niṣkrameyā naramaruhita mattavāraṇavicārī |<br>
tatha tatha parākramathā yathā vighātaṃ na vindeyā || <a class='gn' id='15.16'></a></p>
<p><a class='sc' id='21'></a>yā nāri śaktidhārī śayanaṃ parivārayantu vimalasya |<br>
ma ca bhavatha middhavihatāḥ pataṃga iva rakṣathā netraiḥ || <a class='gn' id='15.17'></a></p>
<p><a class='sc' id='22'></a>chādetha ratanajālai idaṃ gṛhaṃ pārthivasya rakṣārtham |<br>
veṇūravāṃśca ravathā imāṃ rajani rakṣathā virajām || <a class='gn' id='15.18'></a></p>
<p><a class='sc' id='23'></a>anyonya bodhayethā ma vasayathā rakṣathā imāṃ rajanīm |<br>
mā hu abhiniṣkramethā vijahya rāṣṭraṃ ca rājyaṃ ca || <a class='gn' id='15.19'></a></p>
<p><a class='sc' id='24'></a>etasya nirgatasyā rājakulaṃ sarvimaṃ nirabhiramyam |<br>
ucchinnaśca bhaveyā pārthivavaṃśaściranubaddhaḥ || <a class='gn' id='15.20'></a></p>
<p><a class='sc' id='25'></a>iti</p>
</blockquote>
<p><a class='sc' id='26'></a>atha khalu bhikṣavo ’ṣṭāviṃśatimahāyakṣasenāpatayaḥ pāñcikayajñasenāpatipūrvaṃgamāni ca pañcahāritīputraśatānyekasmin saṃnipātyaivaṃ mataṃ vicārayanti sma—adya mārṣā bodhisattvo ’bhiniṣkramiṣyati | tasya yuṣmābhiḥ pūjākarmaṇe autsukyamāpattavyam ||</p>
<p><a class='sc' id='27'></a><a class='vai58' id='vai58147'></a>catvāraśca mahārājāno alakavatīṃ rājadhānīṃ praviśya tāṃ mahatīṃ yakṣaparṣadamāmantrayate sma—adya mārṣā bodhisattvo ’bhiniṣkramiṣyati | sa yuṣmābhirha yavaracaraṇaparigṛhīto niṣkrāmayitavyaḥ | sā ca yakṣaparṣadāha—</p>
<blockquote class='gatha'>
<p><a class='sc' id='28'></a>vajradṛḍha abhedya nārāyaṇo ātmabhāvo guru vīryabalaupetu so ’kampito sarvasattvottamaḥ |<br>
girivara mahameru utpāṭya śakyaṃ nabhe dhārituṃ kenacit na tu jinaguṇameru śailairguruḥ puṇyajñānāśritaḥ śakya netuṃ kvacit || <a class='gn' id='15.21'></a></p>
</blockquote>
<p><a class='sc' id='29'></a>vaiśravaṇa āha—</p>
<blockquote class='gatha'>
<p><a class='sc' id='30'></a>ye mānagarvita narā guru teṣu śāstā ye premagauravasthitā laghu te vijāni |<br>
adhyāśayena abhiyujyatha gauraveṇa laghu taṃ hi vetsyatha khagā iva tūlapeśim || <a class='gn' id='15.22'></a></p>
<p><a class='sc' id='31'></a>ahaṃ ca purato yāsye yūyaṃ ca vahathā hayam |<br>
naiṣkramye bodhisattvasya puṇyamārjayāmo bahum || <a class='gn' id='15.23'></a></p>
</blockquote>
<p><a class='sc' id='32'></a>atha khalu bhikṣavaḥ śakro devānāmindro devāṃstrāyatriṃśānāmantrayate sma—adya mārṣā bodhisattvo ’bhiniṣkramiṣyati | tatra yuṣmābhiḥ sarvaiḥ pūjākarmaṇe autsukyena bhavitavyam ||</p>
<p><a class='sc' id='33'></a>tatra śāntamatirnāma devaputraḥ sa evamāha—ahaṃ tāvatkapilavastuni mahānagare sarvastrīpuruṣadārakadārikāṇāṃ prasvāpanaṃ kariṣyāmi |</p>
<p><a class='sc' id='34'></a>lalitavyūho nāma devaputraḥ sa evamāha—ahamapi sarvahayagajakharoṣṭragomahiṣastrīpuruṣadārakadārikāṇāṃ śabdamantardhāpayiṣyāmi |</p>
<p><a class='sc' id='35'></a>vyūhamatirnāma devaputraḥ sa evamāha—ahaṃ gaganatale saptarathavistārapramāṇaṃ ratnavedikāparivṛtaṃ sūryakāntamaṇiratnaprabhojjvalitamuchritachatradhvajapatākaṃ nānāpuṣpābhikīrṇaṃ nānāgandhaghaṭikānidhūpitaṃ mārgavyūhaṃ kariṣyāmi, yena mārgeṇa bodhisattvo ’bhiniṣkramiṣyati |</p>
<p><a class='sc' id='36'></a>airāvaṇo nāma nāgarājā sa evamāha—ahamapi ca svasyāṃ śuṇḍāyāṃ dvātriṃśadyojanapramāṇaṃ kūṭāgāraṃ māpayiṣyāmi | yatrāpsaraso ’bhiruhya tūryasaṃgītisaṃprabhaṇitena mahatā gītavāditena bodhisattvasyopasthānaparicaryāṃ kurvantyo gamiṣyanti |</p>
<p><a class='sc' id='37'></a>svayaṃ ca śakro devānāmindra evamāha—ahaṃ dvārāṇi vivariṣyāmi | mārgaṃ ca saṃdarśayāmi |</p>
<p><a class='sc' id='38'></a>dharmacārī devaputra āha—ahaṃ vikṛtamantaḥpuramupadarśayiṣyāmi |</p>
<p><a class='sc' id='39'></a>saṃcodako devaputra āha—ahaṃ bodhisattvaṃ śayanādutthāpayiṣyāmi |</p>
<p><a class='sc' id='40'></a><a class='vai58' id='vai58148'></a>tatra varuṇaśca nāma nāgarājo manasvī ca nāgarājaḥ sāgaraśca nāgarājo ’navataptaśca nāgarājo nandopanandau nāgarājāvevamāhuḥ—vayamapi bodhisattvasya pūjākarmaṇe kālānusārimeghamabhinirmāya uragasāracandanacūrṇavarṣamabhivarṣayiṣyāmaḥ ||</p>
<p><a class='sc' id='41'></a>iti hi bhikṣavo devanāgayakṣagandharvaiścāyamevaṃrūpo niścayābhiprāyaścintito ’bhūd vyavasitaśca | bodhisattvasyaivaṃ dharmacintānupraviṣṭasya saṃgītiprāsādeṣu sukhaśayanagatasya antaḥpuramadhyagatasya pūrvabuddhacarita vicintayataḥ sarvasattvahitamanucintayataścatvāri pūrvapraṇidhānapadānyāmukhībhavanti sma | katamāni catvāri? pūrvaṃ mayā svayaṃbhuvāmādhipateyatāmabhilaṣatā sarvajñatāṃ prārthayamānenaivaṃ saṃnāhaḥ saṃnaddho ’bhūt—sattvān duḥkhitān dṛṣṭā aho batāhaṃ saṃsāramahācārakabandhanaprakṣiptasya lokasaṃniveśasya saṃsāracārakaṃ bhittvā bandhanapramokṣaśabdaṃ codīrayeyaṃ tṛṣṇayā sanigaḍagāḍhabandhanabaddhāṃśca sattvān pramocayeyam | idaṃ prathamaṃ pūrvapraṇidhānapadamāmukhībhavati sma ||</p>
<p><a class='sc' id='42'></a>aho batāhaṃ saṃsāramahāvidyāndhakāragahanaprakṣiptasya lokasyājñānapaṭalatimirāvṛtanayanasya prajñācakṣurvirahitasyāvidyāmohāndhakārasya mahāntaṃ dharmālokaṃ kuryām | jñānapradīpaṃ copasaṃhareyam | trivimokṣasukhajñānavatauṣadhisaṃprayogeṇa copāyaprajñājñānasaṃprayuktena sarvāvidyāndhakāratamohataṃ mahattimirapaṭalakāluṣyamapanīya prajñācakṣurviśodhayeyam | idaṃ dvitīyaṃ pūrvapraṇidhānapadamāmukhībhavati sma ||</p>
<p><a class='sc' id='43'></a>aho batāhaṃ mānadhvajocchritasya lokasyāhaṃkāramamakārābhiniviṣṭasyātmanīyagrāhānugamānasasya saṃjñācittadṛṣṭiviparyāsaviparyastasyāsaṃgrahagṛhītasyāryamārgopadeśenāsmimānadhvajaprapātanaṃ kuryām | itīdaṃ tṛtīyaṃ pūrvapraṇidhānapadamāmukhībhavati sma |</p>
<p><a class='sc' id='44'></a>aho batāhaṃ vyupaśāntasya lokasya tandrākulajātasya guṇāvaguṇṭhitabhūtasyājavaṃjavasamāpannasyāsmāllokāt paraṃ lokaṃ paralokādimaṃ lokaṃ saṃghāvataḥ saṃsarataḥ saṃsārādabhinivṛttasyālātacakrasamārūḍhasyopaśamikaṃ prajñātṛptikaraṃ dharmaṃ saṃprakāśayeyam | itīdaṃ caturthaṃ pūrvapraṇidhānapadamāmukhībhavati sma | imāni catvāri pūrvapraṇidhānapadānyāmukhībhavanti sma ||</p>
<p><a class='sc' id='45'></a>tasmiṃśca kṣaṇe dharmacāriṇā devaputreṇa śuddhāvāsakāyikaiśca devaputrairvikṛtavigalitamantaḥ—puramupadarśitamabhūt | visaṃsthitaṃ bībhatsarūpamupadarśya ca gaganatalasthāste bodhisattvaṃ gāthābhiradhyabhāṣanta—</p>
<blockquote class='gatha'>
<p><a class='sc' id='46'></a>athābruvan devasutā maharddhayo vibuddhapadmāyatalocanaṃ tam |<br>
kathaṃ tavāsminnupajāyate ratiḥ śmaśānamadhye samavasthitasya || <a class='gn' id='15.24'></a></p>
<p><a class='sc' id='47'></a>saṃcoditaḥ so ’tha sureśvarebhiḥ nirīkṣate ’ntaḥpura taṃ muhūrtam |<a class='vai58' id='vai58149'></a><br>
saṃpreṣate paśyati tāṃ bibhatsāṃ śmaśānamadhye vasito ’smi bhūtam || <a class='gn' id='15.25'></a></p>
</blockquote>
<p><a class='sc' id='48'></a>adrākṣīt khalvapi bodhisattvaḥ sarvāvantaṃ nārīgaṇam | vyavalokayan paśyati | tatra kāścidvayapakṛṣṭavastrāḥ kāścidvidhūtakeśyaḥ kāścidvikīrṇābharaṇāḥ kāścidvibhraṣṭamukuṭāḥ kāścidvihatairaṃsaiḥ kāścidvigopitagātryaḥ kāścidvisaṃsthitamukhāḥ kāścidviparivartitanayanāḥ kāścitprasravantī lālābhiḥ kāścicchvasantyaḥ kāścitprahasantyaḥ kāścitkāśantyaḥ kāścitpralapantyaḥ kāściddantān kaṭakaṭāyantyaḥ kāścidvivarṇavadanāḥ kāścidvisaṃsthitarūpāḥ kāścitpralambitabāhavaḥ kāścidvikṣiptacaraṇāḥ kāściduddhāṭitaśīrṣāḥ kāścidavaguṇṭhitaśīrṣāḥ kāścidviparivartitamukhamaṇḍalāḥ kāścitpradhvastaśarīrāḥ kāścidvibhugnagātryaḥ kāścinnikubjāḥ khurakhurāyamāṇāḥ kāścinmṛdaṅgamupaguhya parivartitaśīrṣaśarīrāḥ kāścidvīṇāvallakyādyaparibaddhapāṇayaḥ kāścidveṇuṃ dantaiḥ kaṭakaṭāyantyaḥ kāścitkimpalanakulasaṃpatāḍāpakarṣitavādyabhāṇḍāḥ kāścinnimeṣonmeṣaparivṛttanayanāḥ kāścidvivṛtāsyāḥ | evaṃ tadvikṛtaṃ dharaṇītalagatamantaḥpuraṃ nirīkṣamāṇo bodhisattvaḥ śmaśānasaṃjñāmutpādayati sma ||</p>
<p><a class='sc' id='49'></a>tatredamucyate—</p>
<blockquote class='gatha'>
<p><a class='sc' id='50'></a>tāṃ dṛṣṭva udvigna sa lokanāthaḥ karuṇaṃ viniśvasya idaṃ jagāda |<br>
aho batā kṛcchragatā vrajeyaṃ kathaṃ ratiṃ vindati rākṣasīgaṇe || <a class='gn' id='15.26'></a></p>
<p><a class='sc' id='51'></a>atimohatamāvṛta durmati kāmaguṇairniguṇairguṇasaṃjñinaḥ |<br>
vihaga pañjaramadhyagatā yathā na hi labhanti kadāci viniḥsṛtim || <a class='gn' id='15.27'></a></p>
</blockquote>
<p><a class='sc' id='52'></a>atha bodhasattvo ’nena punarapi dharmālokamukhenāntaḥpuraṃ pratyavekṣamāṇo mahākaruṇāparidevitena sattvān paridevate sma—iha te bālā hanyante āghātana iva vadhyāḥ | iha te bālā rajyante citraghaṭeṣvivāmedhyaparipūrṇeṣvavidvāṃsaḥ | iha te bālā majjanti gajā iva vārimadhye | iha te bālā rudhyante caurā iva cārakamadhye | iha te bālā abhiratā varāhā ivāśucimadhye | iha te bālā adhyavasitāḥ kukkurā ivāsthikaraṅkamadhye | iha te bālāḥ prapatitā dīpaśikhāsviva pataṃgāḥ | iha te bālā badhyante kapaya iva lepena | iha te bālāḥ paridahyante jālotkṣiptā iva jalajāḥ | iha te bālāḥ parikrūḍyante sūnākāṣṭheṣvivorabhrāḥ | iha te bālā avasajjante kilbiṣakāriṇa iva śūlāgre | iha te bālāḥ saṃsīdanti jīrṇagajā iva paṅke | iha te bālā vipadyante bhinnayānapātra iva mahāsamudre | iha te bālāḥ prapatante mahāprapāta iva jātyandhāḥ | iha te bālāḥ paryādānaṃ gacchanti pātālasaṃdhigatamiva vāri | iha te bālā dhūmāyante kalpasaṃkṣaya iva mahāpṛthivī | ābhirbālā bhrāmyante kumbhakārakacakramivāviddham | iha te bālāḥ paribhramanti śailāntargatā <a class='vai58' id='vai58150'></a> iva jātyandhāḥ | iha te bālā viparivartante kurkurā iva śardūlabaddhāḥ | iha te bālā mlāyante grīṣmakāla iva tṛṇavanaspatayaḥ | iha te bālāḥ parihīyante śaśīva kṛṣṇapakṣe | ābhirbālā bhakṣyante garuḍeneva pannagāḥ | ābhirbālā grasyante mahāmakareṇeva potaḥ | ābhirbālā lupyante corasaṃgheneva sārthaḥ | ābhirbālā bhidyante māruteneva śālāḥ | ābhirbālā hanyante dṛṣṭīviṣairiva jantavaḥ | āsvādasaṃjñino bālāḥ kṣaṇyante madhudigdhābhiriva kṣuradhārābhirbālajātīyāḥ | ābhirbālā uhyante dāruskandhā iva jalaughaiḥ | ābhirbālāḥ krīḍanti dārakā iva svamūtrapurīṣaiḥ | ābhirbālā āvartyante ’ṅkuśeneva gajāḥ | ābhirbālā badhyante dhūrtakairiva bālajātīyāḥ | iha te bālāḥ kuśalamūlāni kṣapayanti dyatābhiratā iva dhanam | ābhirbālā bhakṣyante rākṣasībhiriva vaṇijāḥ | ityebhirdvātriṃśatākārairbodhisattvo ’ntaḥpuraṃ paritulayitvā kāye ’śubhasaṃjñāṃ vicārayan pratikūlasaṃjñāmupasaṃharan jugupsasaṃjñāmutpādayan svakāyaṃ prativibhāvayan kāyasyādīnavaṃ saṃpaśyan kāyātkāyābhiniveśamuccārayan śubhasaṃjñāṃ vibhāvayan aśubhasaṃjñāmavakrāmayan adhaḥ pādatalābhyāṃ yāvadūrdhvaṃ mastakaparyantaṃ paśyati sma aśucisamutthitamaśucisaṃbhavamaśucisravaṃ nityam | tasyāṃ ca velāyāmimāṃ gāthāmabhāṣata—</p>
<blockquote class='gatha'>
<p><a class='sc' id='53'></a>karmakṣetraruhaṃ tṛṣāsalilajaṃ satkāyasaṃjñīkṛtaṃ<br>
aśrusvedakaphārdramūtravikṛtaṃ śoṇītabindvākulam |<br>
bastīpūyavasāsamastakarasaiḥ pūrṇaṃ tathā kilbiṣaiḥ<br>
nityaprasravitaṃ hyamedhya sakalaṃ durgandha nānāvidham || <a class='gn' id='15.28'></a></p>
<p><a class='sc' id='54'></a>asthīdantasakeśaromavikṛtaṃ carmāvṛtaṃ lomaśaṃ<br>
antaḥplīhayakṛdvapoṣṇarasanairebhiścitaṃ durbalaiḥ |<br>
majjāsnāyunibaddhayantrasadṛśaṃ māṃsena śobhīkṛtaṃ<br>
nānāvyādhiprakīrṇaśokakalilaṃ kṣuttarṣasaṃpīḍitam |<br>
jantūnāṃ nilayaṃ anekasuṣiraṃ mṛtyuṃ jarāṃ cāśritaṃ<br>
dṛṣṭvā ko hi vicakṣaṇo ripunibhaṃ manye śarīraṃ svakam || <a class='gn' id='15.29'></a></p>
</blockquote>
<p><a class='sc' id='55'></a>evaṃ ca bodhisattvaḥ kāye kāyānugatayā smṛtyā viharati sma ||</p>
<p><a class='sc' id='56'></a>gaganatalagatāśca devaputrā dharmacāriṇaṃ devaputramevamāhuḥ—kimidaṃ mārṣāḥ? siddhārtho vilambate ’ntaḥpuraṃ cāvalokayati sma | taṃ codaparśayati cittaṃ codvejayati | bhūyaścakṣurniveśayati | athavā javajalanidhigambhīro ’yam, na śakyamasya pramāṇaṃ grahītum | athavā asaṅgasya mā khalu viṣaye sajjate manaḥ | mā khalvamarairasaṃcodito vismarati pūrvapratijñāmiti ||</p>
<p><a class='sc' id='57'></a><a class='vai58' id='vai58151'></a>dharmacāryāha—kimevaṃ kathayata? nanu yūyamasya pratyakṣapūvemava bodhāya caratastathāvidhā niḥsaṅgatābhūt | naiṣkramyatyāge ca kimaṅga punaretarhi caramabhavāvasthitasya saṅgo bhaviṣyati?</p>
<p><a class='sc' id='58'></a>atha khalu bhikṣavo bodhisattvaḥ kṛtaniścayaḥ saṃvejitamānaso vyavasitabuddhiḥ salīlamavilambitaṃ paryaṅkādavatīrya saṅgītiprāsāde pūrvābhimukhaḥ sthitvā dakṣiṇena pāṇinā ratnajālikāmavanāmya prāsādakoṭīgato daśanakhakṛtakarapuṭo bhūtvā sarvabuddhān samanvāhṛtya sarvabuddhebhyaśca namaskāraṃ kṛtvā gaganatalamavalokayati sma | so ’drākṣīd gaganatalagatamamarādhipatiṃ daśaśatanayanaṃ devaśatasahasraparivṛtaṃ puṣpadhūpagandhamālyavilepanacūrṇacīvarachatradhvajapatākāvataṃsakaratna—hāradāmaparigṛhītamavanatakāyaṃ bodhisattvaṃ namasyamānaṃ sthitam | caturaśca lokapālān yakṣarākṣasagandharvabhujagagaṇasaṃparivṛtān saṃnaddhadṛḍhavarmitakavacitān asidhanuśaraśaktitomaratriśūlahastān salīlaṃ maṇimukuṭavilambitacūḍān bodhisattvaṃ namasyamānān sthitān paśyati sma | candrasūryāvati devaputrau vāmadakṣiṇayoḥ pārśvayoḥ sthitāvapaśyat | puṣyaśca nakṣatrādhipatirupasthito ’bhūt | ardharātriṃ ca samayaṃ saṃprāptam | dṛṣṭvā ca bodhisattvaśchandakamāmantrayate sma—</p>
<blockquote class='gatha'>
<p><a class='sc' id='59'></a>chandakā capalu mā vilambahe aśvarāja dada me alaṃkṛtam |<br>
sarvasiddhi mama eti maṅgalā arthasiddhi dhruvamadya bheṣyate || <a class='gn' id='15.30'></a></p>
</blockquote>
<p><a class='sc' id='60'></a>atha chandaka idaṃ vacanaṃ śrutvā udvignamanā evamāha—</p>
<blockquote class='gatha'>
<p><a class='sc' id='61'></a>kva gamiṣyase vikasitabhrū kamaladala śubhalocana<br>
nṛpasiṃha śaradindupūrṇa kumudaśaśāṅkamuditā || <a class='gn' id='15.31'></a></p>
<p><a class='sc' id='62'></a>navanalinakomalavibuddhapadmavadanā<br>
hāṭakasudhāntaravitaruṇavimalaśaśiteja |<br>
dhṛtahutārciragnimaṇividyutatprabhojjvalitatejo |<br>
vāraṇamattalīlagajagāmi |<br>
govṛṣamṛgendrahaṃsakrama sukramā sucaraṇā || <a class='gn' id='15.32'></a></p>
</blockquote>
<p><a class='sc' id='63'></a>bodhisattva āha—</p>
<blockquote class='gatha'>
<p><a class='sc' id='64'></a>chandaka yasya arthiṃ mayi pūrva tyakta karacaraṇanayana |<br>
tatha uttamāṅga tanaya bhārya priyāśca rājyadhanakanakavasana |<br>
ratnapūrṇa gaja turagānilajavavega vikramabalāḥ || <a class='gn' id='15.34'></a></p>
<p><a class='sc' id='65'></a><a class='vai58' id='vai58152'></a>śīlu mi rakṣi kṣānti paribhāvi<br>
vīryabaladhyānaprajñānirataścāsmi bahukalpakoṭinayutā |<br>
kiṃ tu spṛśitva bodhiśivaśāntim<br>
jarāmaraṇapañjaraniraṣṭasattvaparimocanasya samayo ’dyupasthitu mama || <a class='gn' id='15.35'></a></p>
</blockquote>
<p><a class='sc' id='66'></a>chandaka āha—śrutaṃ mayā āryaputra yathā tvaṃ jātamātra eva naimittikānāṃ brāhmaṇānāmupanāmito darśanāya | taiścāsi rājñaḥ śuddhodanasyāgrato vyākṛtaḥ—deva vṛddhiste rājakulasya | āha—kimiti? te āhuḥ—</p>
<blockquote class='gatha'>
<p><a class='sc' id='67'></a>ayaṃ kumāraḥ śatapuṇyalakṣaṇo jātastavā ātmaja puṇyatejitaḥ |<br>
ca cakravartī catudvīpaīśvaro bhaviṣyati saptadhanairupetaḥ || <a class='gn' id='15.36'></a></p>
<p><a class='sc' id='68'></a>sa cetpunarlokamavekṣya duḥkhitaṃ vijahyamāntaḥpuri niṣkramiṣyati |<br>
avāpya bodhiṃ ajarāmaraṃ padaṃ tarpeṣyate dharmajalairimāṃ prajām || <a class='gn' id='15.37'></a></p>
</blockquote>
<p><a class='sc' id='69'></a>hanta āryaputra asti tāvadeva tadvyākaraṇaṃ nedaṃ nāsti | kiṃ tu śṛṇu tāvanmamārthakāmasya vacanam | āha—kimiti | aha—deva yasyārthe iha kecidanekavidhāni vratatapāṃsyārabhante ’jinajaṭāmakuṭacīvaravalkaladharā dīrghanakhakeśasmaśru ca, anekavidhāni kāyasyātāpanaparitāpanāni samutsahante | tīvraṃ ca vratatapamārabhante | kimiti? vayaṃ devamanuṣyasaṃpattiṃ pratilabhemahīti | sā ca saṃpattvayāryaputra pratilabdhā | idaṃ ca rājyamṛddhaṃ ca sphītaṃ ca kṣemaṃ subhikṣaṃ ramaṇīyamākīrṇabahujanamanuṣyam | imāni codyānāni varapravarāṇi nānāvidhapuṣpaphalamaṇḍitāni nānāśakunigaṇanikūjitāni | puṣkariṇyaścotpalapadmakumudapuṇḍarīkopaśobhitā haṃsamayūrakokilacakravākakroñcasārasanikūjitāḥ puṣpitasahakārāśokacampakakurabakatilakakeśarādinānādrumatīroparibaddhā nānāratnavṛkṣavāṭikāsamalaṃkṛtā aṣṭāpadavinibaddhā ratnavedikāparivṛtā ratnajālasaṃchannā yathartukālaparibhogā grīṣmavarṣāśaraddhemantasukhasaṃvāsāḥ | ime ca śaradabhranibhāḥ kailāsaparvatasadṛśā mahāprāsādā vaijayantasamā dharmasudharmakṣemasamā śokavigataprabhṛtayo vitardiniryūhatoraṇagavākṣaharmyakūṭāgāraprāsādatalasamalaṃkṛtā ratnakiṅkiṇījālasamīritāḥ | idaṃ cāryaputra antaḥpuraṃ tuṇavapaṇavavīṇāveṇusaṃpatāḍāvacarākimpalanakulasughoṣakamṛdaṅgapaṭahanṛtyagītavāditrasaṃgītisaṃprayogasuśikṣitaṃ hāsyalāsyakrīḍitaramitasukhilamadhuropacāram | tvaṃ ca deva yuvā anabhikrāntayauvano navo daharastaruṇaḥ komalaśarīraḥ śiśuḥ kṛṣṇakeśaḥ | <a class='vai58' id='vai58153'></a> avikrīḍitaḥ kāmaiḥ | abhiramasva tāvadamarādhipatiriva daśaśatanayanastridaśādhipatiḥ | tataḥ paścād vṛddhībhūtā abhiniṣkramiṣyāmaḥ | tasyāṃ ca velāyāmimāṃ gāthāmabhāṣata—</p>
<blockquote class='gatha'>
<p><a class='sc' id='70'></a>ramatāṃ ca ratividhijñāṃ amarādhipatiryathā tridaśaloke |<br>
paścādvṛddhībhūtā vratatapasaṃ ārabhiṣyāmaḥ || <a class='gn' id='15.39'></a></p>
</blockquote>
<p><a class='sc' id='71'></a>bodhisattva āha—alaṃ chandaka | anityāḥ khalvete kāmā adhruvā aśāśvatā vipariṇāmadharmāṇaḥ pradrutāścapalā girinadīvegatulyāḥ | avaśyāyabinduvadacirasthāyina ullāpanā riktamuṣṭivadasārāḥ kadalīskandhavaddurbalā āmabhājanavadbhedanātmakāḥ śaradabhranibhāḥ kṣaṇādbhūtvā na bhavanti | acirasthāyino vidyuta iva nabhasi saviṣabhojanamiva pariṇāmaduḥkhā mālutālatevāsukhadā abhilikhitā bālabuddhibhirudakabudbudopamāḥ kṣipraṃ vipariṇāmadharmāṇaḥ | māyāmarīcisadṛśāḥ saṃjñāviparyāsasamutthitāḥ | māyāsadṛśāścittaviparyāsavidhāpitāḥ | svapnasadṛśā dṛṣṭiviparyāsaparigrahayogenātṛptikarāḥ | sāgara iva duṣpūrā lavaṇodaka iva tṛṣākarāḥ | sarpaśirovadduḥsparśanīyā mahāprapātavatparivarjitāḥ paṇḍitaiḥ | sabhayāḥ saraṇāḥ sādīnavaḥ sadoṣāḥ iti jñātvā vivarjitāḥ prājñairvigarhitā vidvadbhirjugupsitā āryairvivarjitāḥ budhaiḥ parigṛhītā abudhairniṣevitā bālaiḥ | tasyāṃ ca velāyāmimāṃ gāthāmabhāṣata—</p>
<blockquote class='gatha'>
<p><a class='sc' id='72'></a>vivarjitā sarpaśiro yathā budhaiḥ vigarhitā mīḍhaghaṭo yathāśuciḥ |<br>
vināśakā sarvaśubhasya chandakā jñātvā hi kāmānna mi jāyate rati || <a class='gn' id='15.40'></a></p>
</blockquote>
<p><a class='sc' id='73'></a>tadā chandakaḥ śalyaviddho yathā krandamānastato ’śrunetro duḥkhī evaṃ vākyamavravīt—</p>
<blockquote class='gatha'>
<p><a class='sc' id='74'></a>devā yasyārthi kecidihā tīvra nekavidhā ārabhante vratān<br>
ajinajaṭādhara sudīrghakeśānakhā śmaśrucīrāstathā |<br>
valkalādhāra śuṣkāṅga neke vratānāśritā<br>
śākasyāmākagardūlabhakṣāśca omūrdhakāścāpare govratāṃ saṃśritāḥ || <a class='gn' id='15.41'></a></p>
<p><a class='sc' id='75'></a>kiṃ tu vaya bhavema śreṣṭhā viśiṣṭā jage cakravartivarā lokapālāstathā |<br>
śakra vajraṃdharā yāma devādhipā nirmitā | brahmaloke ca dhyānāsukhākāṅkṣiṇaḥ || <a class='gn' id='15.42'></a></p>
</blockquote>
<blockquote class='gatha'>
<p><a class='sc' id='76'></a>tadida naravariṣṭha rājyaṃ tava sphītamṛddhaṃ subhikṣaṃ tathā ārāmodyānaprāsādaucchrepitaṃ vaijayantāsamam |<a class='vai58' id='vai58154'></a><br>
istrigārasvayaṃ veṇuvīṇāravai gītavādyai ratī nṛtyasaṃgīti saṃyogi saṃśikṣitaṃ<br>
bhuñja kāmānimān mā vrajā sūratā || <a class='gn' id='15.43'></a></p>
</blockquote>
<p><a class='sc' id='77'></a>bodhisattva āha—</p>
<blockquote class='gatha'>
<p><a class='sc' id='78'></a>chandaka śṛṇu yāni duḥkhāśatāmarpitā pūrvi janmāntare<br>
bandhanā rundhanā tāḍanā tarjanā kāmahetormayā |<br>
no ca nirviṇṇabhūt saṃskṛte mānasam || <a class='gn' id='15.44'></a></p>
<p><a class='sc' id='79'></a>pramadavaśagataṃ ca mohākulaṃ dṛṣṭijālāvṛtaṃ andhabhūtaṃ purā |<br>
ātmasaṃjñāgrahākārakā vedanāvītivṛttā ime dharma ajñānataḥ || <a class='gn' id='15.45'></a></p>
<p><a class='sc' id='80'></a>saṃbhūtā capalacala ’nitya meghaiḥ samā vidyubhiḥ sadṛśāḥ |<br>
osabindūpamā riktatucchā asārā anātmā ca śūnyasvabhāvā ime sarvaśaḥ || <a class='gn' id='15.46'></a></p>
<p><a class='sc' id='81'></a>na ca mama viṣayeṣu saṃrajyate mānasaṃ<br>
dehi me chandakā kaṇṭhakālaṃkṛtaṃ aśvarājottamam |<br>
pūrṇa me maṅgalā ye purā cintitā<br>
bheṣyi sarvābhibhū sarvadharmeśvaro dharmarājo muniḥ || <a class='gn' id='2_15.46'></a></p>
</blockquote>
<p><a class='sc' id='82'></a>chandaka āha—</p>
<blockquote class='gatha'>
<p><a class='sc' id='83'></a>imāṃ vibuddhāmbujapatralocanāṃ vicitrahārāṃ maṇiratnabhūṣitām |<br>
ghanapramuktāmiva vidyutāṃ nabhe nopekṣase śayanagatāṃ virocatīm || <a class='gn' id='15.48'></a></p>
<p><a class='sc' id='84'></a>imāṃśca veṇūn paṇavāṃ sughoṣakāṃ mṛdaṅgavaṃśāṃśca saṃgītavāditām |<br>
cakorasorāṃ kalaviṅkanāditāṃ yathālayaṃ kinnariṇāṃ vihāsyase || <a class='gn' id='15.49'></a></p>
<p><a class='sc' id='85'></a>sumanotpalāṃ vārṣikacampakāṃstathā sugandhamālāṃ guṇapuṣpasaṃcayām |<br>
kālāgurūnuttamagandhadhūpanāṃ nopekṣase tānanulepanān varān || <a class='gn' id='15.50'></a></p>
<p><a class='sc' id='86'></a>sugandhagandhāṃśca rasāṃ praṇītāṃ susādhitāṃ vyañjanabhojanāṃstathā |<a class='vai58' id='vai58155'></a><br>
saśarkarāṃ pānarasāṃ susaṃskṛtāṃ nopekṣase deva kahiṃ gamiṣyasi || <a class='gn' id='15.51'></a></p>
<p><a class='sc' id='87'></a>śīte ca uṣṇānanulepanāmbarāṃ uṣṇe ca tānuragasāracandanāṃ |<br>
tāṃ kāśikāvastravarāmbarāṃ śubhāṃ nopekṣase deva kahiṃ gamiṣyasi || <a class='gn' id='15.52'></a></p>
<p><a class='sc' id='88'></a>ime ca te (deva) kāmaguṇā hi pañca samṛddha deveṣviva devatānām |<br>
ramasva tāvadratisaukhyaanvitaḥ tato vanaṃ yāsyati śākyapuṅgavaḥ || <a class='gn' id='15.53'></a></p>
</blockquote>
<p><a class='sc' id='89'></a>bodhisattva āha—</p>
<p><a class='sc' id='90'></a>aparimitānanta kalpā mayā chandakā bhukta kāmāni rūpāśca śabdāśca gandhā rasā sparśa nānāvidhā |</p>
<p><a class='sc' id='91'></a>divya ye mānuṣā no ca tṛptīrabhūt |</p>
<p><a class='sc' id='92'></a>nṛpativarasutena aiśvarya kārāpitaṃ cātudvīpe yadā rāja bhūccakravartī samanvāgataḥ saptabhī ratnabhiḥ istrigārasya madhye gataḥ | tridaśapatisuyāmadevādhipatyaṃ ca kārāpitaṃ yebhyaścāhaṃ cyavitvā ihābhyāgato nirmito nirmiteṣu māno ātmikā ca śriyā uttamā | bhukta pūrve mayā | surapuri vaśavarti māreśvatvaṃ ca kārāpitaṃ bhukta kāmāḥ samṛddhā varā no ca tṛptībhūt |</p>
<blockquote class='gatha'>
<p><a class='sc' id='93'></a>kiṃ puno adya māṃ hīnasaṃsevatastṛpti<br>
gacchedahaṃ sthānametanna saṃvidyate || <a class='gn' id='15.54'></a></p>
</blockquote>
<p><a class='sc' id='94'></a>api ca—</p>
<p><a class='sc' id='95'></a>imu jaṃga apekṣāmyahaṃ chandakā duḥkhitaṃ śokakāntārasaṃsāramadhye sthitam | kleśavyālākule uhyamānaṃ sadā | aśaraṇamaparāyaṇaṃ mohavidyāndhakāre jarāvyādhimṛtyūbhayaiḥ pīḍitam | janmaduḥkhaiḥ samabhyāhataṃ vyāhataṃ śatrubhiḥ | ahamiha samudāniyā dharmanāvaṃ mahātyāgaśīlavratakṣāntivīryābalāṃ dārusaṃbhārasaṃghātitāṃ sāramadhyāśayairvajrakaiḥ saṃgṛhītāṃ dṛḍhām | svayamahamabhiruhya nāvāmimātmāno ’vatīrya saṃsāraoghe</p>
<blockquote class='gatha'>
<p><a class='sc' id='96'></a>ahaṃ tārayiṣye anantaṃ jagat | śokasaṃsārakāntāraroṣormirāgag<br>
rahāvartavairākule dustare | eva cittaṃ mama || <a class='gn' id='15.55'></a></p>
<p><a class='sc' id='97'></a><a class='vai58' id='vai58156'></a>tadātmanottīrya idaṃ bhavārṇavaṃ savairadṛṣṭigrahakleśarākṣasam |<br>
svayaṃ taritvā ca anantakaṃ jagat sthale sthapeṣye ajarāmare śive || <a class='gn' id='15.56'></a></p>
</blockquote>
<p><a class='sc' id='98'></a>tadā chandako bhūyasyā mātrayā prarudannevamāha—deva eṣa vyavasāyasya niścayaḥ?</p>
<p><a class='sc' id='99'></a>bodhisattva āha—</p>
<blockquote class='gatha'>
<p><a class='sc' id='100'></a>śṛṇu chandaka mahya niścayaṃ mokṣasattvārtha hitārthamudyatam |<br>
acalācalamavyayaṃ dṛḍhaṃ merurājeva yathā suduścalam || <a class='gn' id='15.57'></a></p>
</blockquote>
<p><a class='sc' id='101'></a>chandaka āha—kīdṛśa āryaputrasya niścayaḥ?</p>
<p><a class='sc' id='102'></a>bodhisattva āha—</p>
<blockquote class='gatha'>
<p><a class='sc' id='103'></a>vajrāśaniḥ paraśuśaktiśarāśca varṣe vidyutpratānajvalitaḥ kvathitaṃ ca loham |<br>
ādīptaśailaśikharā prapateyu mūrdhni naivā ahaṃ puna janeya gṛhābhilāṣam || <a class='gn' id='15.58'></a></p>
<p><a class='sc' id='104'></a>tadā amara nabhagatāḥ kilakilā muñciṣu kusumavṛṣṭiḥ |<br>
jaya he paramamatidharā jagati abhayadāyakā nātha || <a class='gn' id='15.59'></a></p>
<p><a class='sc' id='105'></a>na rajyate puruṣavarasya mānasaṃ nabho yathā tamarajadhūmaketubhiḥ |<br>
na lipyate viṣayasukheṣu nirmalo jale yathā navanalinaṃ samudbhavam || <a class='gn' id='2_15.59'></a></p>
</blockquote>
<p><a class='sc' id='106'></a>atha khalu bhikṣavo bodhisattvasya niścayaṃ viditvā śāntamatiśca devaputro lalitavyūhaśca devaputraḥ kapilavastuni mahānagare sarvastrīpuruṣadārakadārikānāmapasvāpanamakurutām, sarvaśabdāṃścāntardhāpayāmāsatuḥ ||</p>
<p><a class='sc' id='107'></a>atha khalu bhikṣavo bodhisattvaḥ sarvaṃ nagarajanaṃ prasuptaṃ viditvā ardharātrisamayaṃ copasthitaṃ jñātvā puṣyaṃ ca nakṣatrādhipatiṃ yuktaṃ jñātvā sāṃprataṃ niṣkramaṇakāla iti jñātvā chandakamāmantrayate sma—chandaka māṃ medānīṃ khedaya | prayaccha me kaṇṭhakaṃ samalaṃkṛtya, mā ca vilambiṣṭhāḥ ||</p>
<p><a class='sc' id='108'></a>samanantarodāhṛtā ca bodhisattveneyaṃ vāk | atha tatkṣaṇameva catvāro lokapālā bodhisattvasya vacanamupaśrutya svakasvakāni ca bhavanāni gatvā bodhisattvasya pūjākarmaṇe svaiḥ svairvyūhaistvaritaṃ tvaritaṃ punarapi kapilavastumahānagaramāgacchanti sma ||</p>
<p><a class='sc' id='109'></a><a class='vai58' id='vai58157'></a>tatra dhṛtarāṣṭro mahārājo gandharvādhipatiḥ pūrvasyā diśa āgato ’bhūt sārdhamanekairgandharvakoṭiniyutaśatasahasrairnānātūryasaṃgītisaṃpravāditena | āgatya ca kapilavastumahānagaraṃ pradakṣiṇīkṛtya yathāgataḥ pūrvāṃ diśamupaniśrityāsthāt bodhisattvaṃ namasyamānaḥ ||<br>
dakṣiṇasyā diśo virūḍhako mahārājo ’bhyāgato ’bhūt sārdhamanekaiḥ kumbhāṇḍakoṭiniyutaśatasahasrairnānāmuktāhārapāṇipralambitairnānāmaṇiratnaparigṛhītairvividha—gandhodakapūrṇaghaṭaparigṛhītaiḥ | āgatya ca kapilavastumahānagaraṃ pradakṣiṇīkṛtya yathāgata eva dakṣiṇāṃ diśamupaniśrityāsthāt bodhisattvaṃ namasyamānaḥ ||</p>
<p><a class='sc' id='110'></a>paścimāyā diśo virūpākṣo mahārāja āgato ’bhūt sārdhamanekairnāgakoṭiniyutaśatasahasrairnānāmuktāhārapāṇipralambitairnānāmaṇiratnaparigṛhītairgandha—cūrṇapuṣpavarṣameghasamutthitaiśca mṛdubhiḥ sugandhibhirnānāvātaiḥ pravāyadbhiḥ | āgatya ca kapilavastumahānagaraṃ pradakṣiṇīkṛtya yathāgata eva paścimāṃ diśamupaniśrityāsthāt bodhisattvaṃ namasyamānaḥ ||</p>
<p><a class='sc' id='111'></a>uttarasyā diśaḥ kubero mahārāja āgato ’bhūt sārdhamanekairyakṣakoṭiniyutaśatasahasrairjyotīrasamaṇiratnaparigṛhītairdīpikāpāṇiparigṛhītaiśca jvalitolkāpāṇiparigṛhītairdhanurasiśaraśaktitomaratriśūlacakrakaṇayabhindipālādinānāpraharaṇaparigṛhītairdṛḍha—saṃnaddhavarbhitakavacitaiḥ | āgatya kapilavastumahānagaraṃ pradakṣiṇīkṛtya yathāgata evottarāṃ diśamupaniśrityāsthāt bodhisattvaṃ namasyamānaḥ ||</p>
<p><a class='sc' id='112'></a>śakraśca devānāmindraḥ sārdhaṃ trāyatriṃśadevairāgato ’bhūt divyapuṣpagandhamālyavilepanacūrṇacīvarachatradhvajapatākāvataṃsakābharaṇaparigṛhītaiḥ | āgatya kapilavastumahānagaraṃ pradakṣiṇīkṛtya yathāgata eva saparivāra uparyantarikṣe ’sthāt bodhisattvaṃ namaskurvan ||</p>
<p><a class='sc' id='113'></a>iti hi bhikṣavaśchandako bodhisattvasya vacanamupaśrutyāśrupūrṇanayano bodhisattvamevamāha—āryaputra tvaṃ ca kālajño velajñaśca samayajñaḥ | ayaṃ ca akālo ’samayo gantum | tatkimājñāpayasi iti ||</p>
<p><a class='sc' id='114'></a>bodhisattva āha—chandaka, ayaṃ sa kālaḥ |</p>
<p><a class='sc' id='115'></a>chandaka āha—kasyāryaputra kālaḥ?</p>
<p><a class='sc' id='116'></a>bodhisattva āha—</p>
<blockquote class='gatha'>
<p><a class='sc' id='117'></a>yattanmayā prārthitu dīrgharātraṃ sattvānamarthaṃ parimārgatā hi |<br>
avāpya bodhiṃ ajarāmaraṃ padaṃ moce jagattasya kṣaṇo upasthitaḥ || <a class='gn' id='15.60'></a></p>
</blockquote>
<p><a class='sc' id='118'></a><a class='vai58' id='vai58158'></a>iyamatra dharmatā ||</p>
<p><a class='sc' id='119'></a>tatredamucyate—</p>
<blockquote class='gatha'>
<p><a class='sc' id='120'></a>bhaumāntarīkṣāśca tathaiva pālāḥ śakraśca devādhipatiḥ sayakṣaḥ |<br>
yāmāśca devāstuṣitāśca nirmitāḥ paranirmitodyukta tathaiva devāḥ || <a class='gn' id='15.61'></a></p>
<p><a class='sc' id='121'></a>varuṇo manasvī api nāgarājā anāvataptaśca tathaiva māgaraḥ<br>
abhiyukta te cāpyabhipūjanārthaṃ naiṣkramyakāle narapuṃgavasya || <a class='gn' id='15.62'></a></p>
<p><a class='sc' id='122'></a>ye cāpi rūpāvacareṣu devāḥ praśāntacārī saha dhyānagocarāḥ |<br>
abhiyukta te cāpyabhipūjanārthaṃ trailokyapūjyasya narottamasya || <a class='gn' id='15.63'></a></p>
<p><a class='sc' id='123'></a>daśādiśo ’bhyāgata śuddhasattvāḥ sahāyakāḥ pūrvacariṃ carantaḥ |<br>
drakṣyāmahe niṣkramaṇaṃ jinasya pūjāṃ kariṣyāmi tathānurūpām || <a class='gn' id='15.64'></a></p>
<p><a class='sc' id='124'></a>sa cāpi guhyādhipatirmahātmā pradīptavajro nabhasi pratisthitaḥ |<br>
saṃnaddhagātro balavīryavikramaḥ kareṇa guhya jvalamānu vajram || <a class='gn' id='15.65'></a></p>
<p><a class='sc' id='125'></a>candraśca sūryo ubhi devaputrau pradakṣiṇaṃ vāmaku supratisthitau |<br>
daśāṅgulī añjalibhirgṛhītvā naiṣkramyaśabdo ’nuvicārayanti || <a class='gn' id='15.66'></a></p>
<p><a class='sc' id='126'></a>puṣyaśca nakṣatra sapāriṣadyo audārikaṃ nirmiṇi ātmabhāvam |<br>
sthitvāgratastasya narottamasya manojñaghoṣābhirutaṃ pramuñcat || <a class='gn' id='15.67'></a></p>
<p><a class='sc' id='127'></a>sarve ’dya siddhāḥ śubha tubhya maṅgalāḥ puṣyaśca yuktaḥ samayaśca gantum |<a class='vai58' id='vai58159'></a><br>
ahaṃ pi yāsyāmi tvayaiva sārdhaṃ | anuttarāyo bhava rāgasūdanaḥ || <a class='gn' id='15.68'></a></p>
<p><a class='sc' id='128'></a>saṃcodakaścodayi devaputra uttiṣṭha śīghraṃ balavīryaudgataḥ |<br>
duḥkhairhatāṃstāraya sarvasattvān naiṣkramyakālaḥ samupasthitaste || <a class='gn' id='15.69'></a></p>
<p><a class='sc' id='129'></a>samāgatā devasahasrakoṭyaḥ pravarṣamāṇā kusumān manojñān |<br>
sa cāpi paryaṅkavare niṣaṇṇo devairvṛto bhrājati dīptatejaḥ || <a class='gn' id='15.70'></a></p>
<p><a class='sc' id='130'></a>nagare istrika dārakāśca puruṣā yāścābhavan dārikāḥ<br>
sarve te śayitā kilāntamanaso īryāpathebhyaścyutāḥ |<br>
hasti aśvagavāśca sārikaśukāḥ kroñcā mayūrāstathā<br>
sarve te śayitā kilāntamanasaḥ paśyanti rūpaṃ na te || <a class='gn' id='15.71'></a></p>
<p><a class='sc' id='131'></a>ye cā te dṛḍhavajratomaradharā śākyaiḥ sutāḥ sthāpitāḥ<br>
hastiaśvaratheṣu toraṇavare te cāpyavasvāpitāḥ |<br>
rājā rājakumāra pārthivajanaḥ sarve prasuptā bhavan<br>
api cā nārigaṇā vinagnavasanā suptā na te buddhiṣū || <a class='gn' id='15.72'></a></p>
<p><a class='sc' id='132'></a>so ca brahmaruto manojñavasanaḥ kalaviṅkaghoṣasvaro<br>
rātrau nirgata ardharātrasamaye taṃ chandakaṃ abravīt |<br>
sādhū chandaka dehi kaṇṭhaku mama svālaṃkṛtaṃ śobhanaṃ<br>
mā vighnaṃ kuru me dadāhi capalaṃ yadi me priyaṃ manyase || <a class='gn' id='15.73'></a></p>
<p><a class='sc' id='133'></a>kva tvaṃ yāsyasi sattvasārathivarā kiṃ aśvakāryaṃ ca te<br>
kālajñaḥ samayajña dharmacaraṇo kālo na gantu kvacit |<br>
dvārāste pithitā dṛḍhārgalakṛtā ko dāsyate tāṃ tava |<br>
śakreṇā manasātha cetanavaśātte dvāra muktā kṛtāḥ<br>
dṛṣṭvā chandaka harṣito puna dukhī aśrūṇi so ’vartayī |<br>
hā dhikko mi sahāyu kiṃ tu kurumī dhāvāmi kāṃ vā diśaṃ<br>
ugraṃtejadhareṇa vākyu bhaṇitaṃ śakyaṃ na saṃdhāritum || <a class='gn' id='15.74'></a></p>
<p><a class='sc' id='134'></a><a class='vai58' id='vai58160'></a>sā senā caturaṅginī balavatī kiṃ bhū karotīha hā<br>
rājā rājakumāra pārthiva jano nemaṃ hi budhyanti te |<br>
strīsaṃghaḥ śayitastathā yaśavatī osvāpitā devataiḥ<br>
hā dhiggacchati sidhyate ’sya praṇidhiryaścintitaḥ pūrvaśaḥ || <a class='gn' id='15.75'></a></p>
<p><a class='sc' id='135'></a>devāḥ koṭisahasra hṛṣṭamanasastaṃ chandakaṃ abruvan<br>
sādhu chandaka dehi kaṇṭhakavaraṃ mā khedayī nāyakam |<br>
bherīśaṅkhamṛdaṅgatūryanayutā devāsurairvāditā<br>
naivedaṃ pratibudhyate puravaraṃ osvāpitaṃ devataiḥ || <a class='gn' id='15.76'></a></p>
<p><a class='sc' id='136'></a>paśya chandaka antarīkṣa vimalaṃ divyā prabhā śobhate<br>
paśya tvaṃ bahubodhisattvanayutāṃ ye pūjanāyāgatāḥ |<br>
śakraṃ paśya śacīpatiṃ balavṛtaṃ dvārasthitaṃ bhrājate<br>
devāṃścāpyasurāṃśca kinnaragaṇāṃ ye pūjanārthāgatāḥ || <a class='gn' id='15.77'></a></p>
<p><a class='sc' id='137'></a>śrutvā chandaka devatāna vacanaṃ taṃ kaṇṭhakaṃ ālapī<br>
eṣvāgacchati sattvasārathivaraḥ tvaṃ tāva heṣiṣyase |<br>
so taṃ varṣikuvarṇa kāñcanakhuraṃ svālaṃkṛtaṃ kṛtvanā<br>
upanetī guṇasāgarasya vahanaṃ rodantako durmanā || <a class='gn' id='15.78'></a></p>
<p><a class='sc' id='138'></a>eṣā te varalakṣaṇā hitakarā aśvaḥ sujātaḥ śubho<br>
gaccha sidhyatu tubhya eva praṇidhiryaścintitaḥ pūrvaśaḥ |<br>
ye te vighnakarā vrajantu praśamaṃ āsāṃ vrataṃ sidhyatāṃ<br>
bhavahī sarvajagasya saukhyadadanaḥ svargasya śāntyāstathā || <a class='gn' id='15.79'></a></p>
<p><a class='sc' id='139'></a>sarvā kampita ṣaḍvikāra dharaṇī śayanādyadā sotthitaḥ<br>
ārūḍhaḥ śaśipūrṇamaṇḍalanibhaṃ taṃ aśvarājottamam |<br>
pālā pāṇiviśuddhapadmavimalā nyasayiṃsu aśvottame<br>
śakro brahma ubhau ca tasya purato darśyanti mārgo hyayam || <a class='gn' id='15.80'></a></p>
<p><a class='sc' id='140'></a>ābhā tena pramukta acchavimalā obhāsitā medinī<br>
sarve śānta apāya sattva sukhitā kleśairna bādhyī tadā |<br>
puṣpā varṣiṣu tūryakoṭi raṇiṣū devāsurāstuṣṭuvuḥ<br>
sarve kṛtva pradakṣiṇaṃ puravaraṃ gacchanti harṣānvitāḥ || <a class='gn' id='15.81'></a></p>
<p><a class='sc' id='141'></a><a class='vai58' id='vai58161'></a>puravarottami devata dīnamanā upagamya gacchati mahāpuruṣe |<br>
purataḥ sthitā karuṇadīnamanā girayā samālapati padmamukham || <a class='gn' id='15.82'></a></p>
<p><a class='sc' id='142'></a>tamasākulaṃ bhuvimu sarvapuraṃ nagaraṃ na śobhati tvaya rahitam |<br>
na mamātra kāci rati prītikarī tyaktaṃ tvayā ca yadidaṃ bhavanam || <a class='gn' id='15.83'></a></p>
<p><a class='sc' id='143'></a>na punaḥ śruṇiṣyi rutu pakṣigaṇe antaḥpure madhuraveṇuravam |<br>
maṅgalyaśabda tatha gītaravaṃ pratibodhanaṃ tava anantayaśaḥ || <a class='gn' id='15.84'></a></p>
<p><a class='sc' id='144'></a>darśe na bhūyu surasiddhagaṇāṃ kurvantu pūja tava rātridivam |<br>
ghrāyiṣyi gandha na ca divya punaḥ tvayi nirgate nihatakleśagaṇe || <a class='gn' id='15.85'></a></p>
<p><a class='sc' id='145'></a>nirbhuktamālyamiva paryuṣitaṃ tyaktaṃ tvayādya bhavanaṃ hi tathā |<br>
naṭaraṅgakalpa pratibhāyati me tvayi nirgate na bhuyu tejaśiri || <a class='gn' id='15.86'></a></p>
<p><a class='sc' id='146'></a>ojo balaṃ harasi sarvapure na ca śobhate aṭavitulyamidam |<br>
vitathaṃ ṛṣīṇa vacanādya bhutaṃ yehī viyākṛtu bhuvi cakrabalo || <a class='gn' id='15.87'></a></p>
<p><a class='sc' id='147'></a>abalaṃ balaṃ bhuvimu śākyabalaṃ ucchinna vaṃśa iha rājakule |<br>
āśā pranaṣṭa iha śākyagaṇe tvayi nirgate mahati puṇyadrume || <a class='gn' id='15.88'></a></p>
<p><a class='sc' id='148'></a>ahameva tubhya gati gacchayamī yatha tvaṃ prayāsi amalā vimalā |<a class='vai58' id='vai58162'></a><br>
api cā kṛpā karuṇa saṃjaniya vyavalokayasva bhavanaṃ tvamidam || <a class='gn' id='15.89'></a></p>
<p><a class='sc' id='149'></a>vyavalokya caiva bhavanaṃ matimān madhurasvaro giramudīritavān |<br>
nāhaṃ pravekṣi kapilasya puraṃ aprāpya jātimaraṇāntakaram || <a class='gn' id='15.90'></a></p>
<p><a class='sc' id='150'></a>sthānāsanaṃ śayanacaṃkramaṇaṃ na kariṣyahaṃ kapilavastumukham |<br>
yāvanna labdha varabodhi mayā ajarāmaraṃ padavaraṃ hyamṛtam || <a class='gn' id='15.91'></a></p>
<p><a class='sc' id='151'></a>yadasau jagatpradhāno niṣkrāntu bodhisattvo tasyā nabhe vrajanto stavayiṃsu apsarāṇām |<br>
eṣa maha dakṣiṇīyo eṣa maha puṇyakṣetraṃ puṇyarthikāna kṣetraṃ amṛtāphalasya dātā || <a class='gn' id='15.92'></a></p>
<p><a class='sc' id='152'></a>ena bahukalpakoṭī dānadamasaṃyamenā samudānitāsya bodhiḥ sattvakaruṇāyamānā |<br>
eṣa pariśuddhaśīlo suvrata akhaṇḍacārī na ca kāma naiva bhogāṃ prārthentu śīlarakṣī || <a class='gn' id='15.93'></a></p>
<p><a class='sc' id='153'></a>eṣa sada kṣāntivādī chidyanti aṅgamaṅge na ca krodhu naiva roṣaḥ sattvaparitrāyaṇārtham |<br>
eṣa sada vīryavanto avikhinna kalpakoṭyaḥ samudānitāsya bodhiryaṣṭā ca yakṣakoṭīḥ || <a class='gn' id='15.94'></a></p>
<p><a class='sc' id='154'></a>eṣa sada dhyānadhyāyī śāntapraśāntacitto dhyāyitva sarvakleśāṃ moceṣyi sattvakoṭīḥ |<br>
eṣo asaṅga prājñaḥ kalpairvikalpamukto kalpairvimuktacitto jinu bheṣyate svayaṃbhūḥ || <a class='gn' id='15.95'></a></p>
<p><a class='sc' id='155'></a>eṣa sada maitracitto karuṇāya pāraprāpto mudito upekṣadhyāyī brāhme pathi vidhijñaḥ |<br>
eṣo ’tidevadevo devebhi pūjanīyo śubhavimalaśuddhacitto guṇaniyutapāraprāptaḥ || <a class='gn' id='15.96'></a></p>
<p><a class='sc' id='156'></a><a class='vai58' id='vai58163'></a>śaraṇaṃ bhayārditānāṃ dīpo acakṣuṣāṇāṃ layano upadrutānāṃ vaidyaścirāturāṇām |<br>
rājeva dharmarājo indraḥ sahasranetro brahmasvayaṃbhubhūtaḥ kāyapraśabdhacitto || <a class='gn' id='15.97'></a></p>
<p><a class='sc' id='157'></a>dhīraḥ prabhūtaprajño vīro viviktacittaḥ śūraḥ kileśaghātī ajitaṃjayo jitāriḥ |<br>
siṃho bhayaprahīṇo nāgaḥ sudāntacitto ṛṣabho gaṇapradhānaḥ kṣāntaḥ prahīṇakopaḥ || <a class='gn' id='15.98'></a></p>
<p><a class='sc' id='158'></a>candraḥ prabhāsayantaḥ sūryo ’vabhāsakārī<br>
ulkā pradyotakārī sarvatamovimuktaḥ |<br>
padmaṃ anopaliptaṃ puṣpaṃ suśīlapatraṃ<br>
merūrakampi śāstā pṛthivī yathopajīvyo<br>
ratanākaro akṣobhyaḥ || <a class='gn' id='15.99'></a></p>
<p><a class='sc' id='159'></a>ena jitu kleśamāro ena jitu skandhamāro ena jitu mṛtyumāro nihato ’sya deva(putra)māro |<br>
eṣa maha sārthavāho kupathapratisthitānāṃ aṣṭāṅgamārgaśreṣṭhaṃ deśeṣyate nacireṇā || <a class='gn' id='15.100'></a></p>
<p><a class='sc' id='160'></a>jaramaraṇakleśaghātī tamatimiravipramukto<br>
bhuvi divi ca saṃpraghuṣṭo jinu bheṣyate svayaṃbhūḥ |<br>
stuta stavitu aprameyo varapuruṣarūpadhārī<br>
yatpuṇya tvāṃ stavitvā bhoma yatha vādisiṃhaḥ || <a class='gn' id='15.101'></a></p>
</blockquote>
<p><a class='sc' id='161'></a>iti hi bhikṣavo ’bhiniṣkrānto bodhisattvo ’tikramya śākyānatikramya kroḍyānatikramya mallān maineyānāmanuvaineye niga me ṣaṭsu yojaneṣu | tatra bodhisattvasya rātriprabhāto ’bhūt | tato bodhisattvo kaṇṭhakādavatīrya dharaṇītale sthitvā taṃ mahāntaṃ devanāgayakṣagandharvāsuragaruḍakinnaramahoragasaṃghaṃ visarjayati sma | visarjya cāsyaitadabhūt—imānyābharaṇāni kaṇṭhakaṃ ca chandakasya haste visarjayāmīti ||</p>
<p><a class='sc' id='162'></a>atha bodhisattvaśchandakamāmantryaitadavocat—gaccha tvaṃ chandaka, imānyābharaṇāni kaṇṭhakaṃ ca gṛhītvā nivartayasva | yatra ca pradeśe chandako nivṛttastatra caityaṃ sthāpitamabhūt | adyāpi taccaityaṃ chandakanivartanamiti jñāyate ||</p>
<p><a class='sc' id='163'></a><a class='vai58' id='vai58164'></a>punaśca bodhisattvasyaitadabhavat—kathaṃ ca nāma cūḍā ca pravrajyā ceti | sa khaḍgena cūḍāṃ chittvā antarikṣe kṣipati sma | sā ca trāyatriṃśatā devaiḥ parigṛhītābhūt pūjārtham | adyāpi ca trāyatriṃśatsu deveṣu cūḍāmaho vartate | tatrāpi caityaṃ sthāpitamabhūt | adyāpi ca taccūḍāpratigrahaṇamiti jñāyate ||</p>
<p><a class='sc' id='164'></a>punarapi bodhisattvasyaitadabhūt—kathaṃ hi nāma pravrajyā ca kāśikāni vastrāṇi | sacedvanavāsānurūpāṇi kāṣāyāṇi vastrāṇi labheyam, śobhanaṃ syāt | atha śuddhavāsakāyikānāṃ devānāmetadabhūt—kāṣāyairbodhisattvasya kāryamiti | tatraiko devaputro divyaṃ rūpamantardhāpya lubdhakarūpeṇa kāṣāyavastraprāvṛto bodhisattvasya purato ’sthāt | atha bodhisattvastametadavocat—sacenme tvaṃ mārṣā kāṣāyāṇi vastrāṇi dadyāḥ, imāni te ’haṃ kāśikāni vastrāṇi dadyām | so ’vocat—etāni vastrāṇi tava śobhante | imāni mama | bodhisattva āha—ahaṃ tvāṃ yācāmi | tatastena lubdhakarūpiṇā devaputreṇa bodhisattvāya kāṣāyāṇi vastrāṇi dattānyabhūvan | kāśikāni gṛhṇīte sma | atha sa devaputro gauravajātastāni vastrāṇi ubhābhyāṃ pāṇibhyāṃ śirasi kṛtvā tata eva devalokamagamat teṣāṃ pūjārtham | tacchandakena dṛṣṭamabhūt | tatrāpi caityaṃ sthāpitam | adyāpi taccaityaṃ kāṣāyagrahaṇamityevaṃ jñāyate ||</p>
<p><a class='sc' id='165'></a>yadā ca bodhisattvena cūḍāṃ chittvā kāṣāyāṇi vastrāṇi prāvṛtāni, tasmin samaye devaputraśatasahasrā hṛṣṭāstuṣṭā udagrā āttamanasaḥ paramapramuditāḥ prītisaumanasyajātā hīhīkārakilikilāprakṣveḍitānirnādanirghoṣaśabdamakārṣuḥ | siddhārtho bho mārṣāḥ kumāraḥ pravrajitaḥ | so ’yamanuttarāṃ samyaksaṃbodhimabhisaṃbudhya dharmacakraṃ pravartayiṣyati | asaṃkhyeyāñjātidharmāṇaḥ sattvān jātyā parimocayiṣyati | yāvajjarāvyādhimaraṇaśokaparidevaduḥkhadaurmanasyopāyāsebhyaḥ parimocya saṃsārasāgarāt pāramuttāryānuttare kṣeme ’bhaye ’śoke nirūpadrave śive virajase ’mṛte dharmadhātau pratiṣṭhāpayiṣyatīti | sa ca śabdaḥ śabdaparaṃparayā yāvadakaniṣṭhabhavanamabhyudgato ’bhūt ||</p>
<p><a class='sc' id='166'></a>tato ’ntaḥpurikābhiḥ kumāramapaśyantībhiḥ grīṣmikavārṣikahaimantikeṣu prāsādeṣvāsaneṣu ca gṛheṣu parimāgamāṇā yadā na paśyanti sma, tadā ekībhūtābhiḥ kurarībhirivotkrṛṣṭamabhūt | tatra kāścitstriyaḥ paramaśokārtā hā tātehi krandanti sma | kāścidbhrātaḥ kāścidbharta iti krandanti sma | kāściddhā nātheti krandanti sma | kāściddhā svāminniti | kāścinnānāpriyavacanapralāpaiḥ, kāścinnānākāyaparisarpikayā rudanti sma | kāścicchīrṣopakarṣikayā, kāścidanyonyamukhāvalokitayā rudanti sma | kāściccakṣuḥparivartikayā, kāścitsvavadanāni vastrairucchādya rudanti sma | kāścidūrū pāṇibhiḥ prasphoṭayantyaḥ, kāściddhṛdayaḥ, pāṇibhistāḍayantyaḥ, kāścidbāhūn pāṇibhiḥ prasphoṭayantyaḥ, kāścicchirāṃsi, kāścicchiraḥ pāṃśubhiravakirantyo rudanti sma | kāścidvikṣiptakeśyaḥ, kāścitkeśaṃ viluñcantyaḥ, kāścidūrdhvabāhavaḥ uccairutkrośanti sma | kāścinmṛgya iva digdhaviddhāḥ sahasā pradhāvantyo <a class='vai58' id='vai58165'></a> rudanti sma | kāścinmārutakampitā iva kadalyaḥ pravikampyamānā rudanti sma | kāściddharaṇītale vinipatitāḥ kiṃcitprāṇāḥ, kāścijjālotkṣiptamatsyā iva pṛthivyāṃ parivartyamānā rudanti sma | kāścinmūlachinnā iva vṛkṣāḥ sahasā dharaṇītale nipatya rudanti sma ||</p>
<p><a class='sc' id='167'></a>taṃ ca śabdaṃ rājā śrutvā śākyānāmantrayate sma—kimetaduccairantaḥpure śabdaḥ śrūyate? śākyā vijñāya kathayanti sma—kumāraḥ kila mahārāja antaḥpure na dṛśyate | rājā āha—kṣipraṃ nagaradvārāṇi pithayata | kumāramabhyantare mṛgayāmaḥ | te sāntarbahirmṛgayante sma | sāntarbahirmṛgayamānā na paśyanti sma ||</p>
<p><a class='sc' id='168'></a>mahāprajāpatyapi gautamī paridevamānā mahītale parivartate sma | rājānaṃ śuddhodanamevamāha kṣipraṃ māṃ mahārāja putreṇa samaṅginīṃ kuruṣveti ||</p>
<p><a class='sc' id='169'></a>tato rājā caturdiśamaśvadūtān preṣayati sma | gacchata, yāvatkumāraṃ na paśyatha, tāvanmā nivartayatha ||</p>
<p><a class='sc' id='170'></a>naimittikairvaipañcikaiśca vyākṛtamabhūt—maṅgaladvāreṇa bodhisattvo ’bhiniṣkramiṣyatīti | te maṅgaladvāreṇa gacchantaḥ paśyanti sma antarāpathi puṣpavarṣaṃ prapatitam | teṣāmetadabhūt—anena pathā kumāro ’bhinirgata iti ||</p>
<p><a class='sc' id='171'></a>te svalpamantaraṃ gatvā taṃ devaputraṃ paśyanti sma bodhisattvasya kāśikavastrāṇi śirasi kṛtvā āgacchantam | teṣāmetadabhūt—imāni khalu kumārasya kāśikavastrāṇi | mā khalvanenaiṣāṃ vastrāṇāmarthe kumāro jīvitādvyaparopitaḥ syāt | gṛhṇītainamiti | bhūyaḥ paśyanti sma | tasya pṛṣṭhataścchandakaṃ kaṇṭhakamābharaṇāni cādāyāgacchantam | tataste parasparamūcuḥ—mā tāvadbhoḥ sāhasaṃ mā kārṣṭa | eṣa chandako ’bhyāgacchati kaṇṭhakamādāya, yāvadenaṃ prakṣyāmaḥ ||</p>
<p><a class='sc' id='172'></a>te chandakaṃ paripṛcchanti sma—he chandaka, mā khalvanenaiva puruṣeṇa kāśikānāṃ vastrāṇāmarthāya kumāro jīvitādvyaparopitaḥ syāt | chandaka āha—na hyetat | api tu anena kumārāya kāṣāyāṇi vastrāṇi dattāni | kumāreṇa cāsyaitāni kāśikāni vastrāṇi dattāni | atha sa devaputrastāni vastrāṇyubhābhyāṃ pāṇibhyāṃ śirasi kṛtvā tata eva devalokamagamat teṣāṃ pūjārtham ||</p>
<p><a class='sc' id='173'></a>evaṃ ca te bhūyaśchandakaṃ paripṛcchanti sma—tatkiṃ manyase chandaka gacchāmo vayam? śakyaḥ kumāraḥ pratinivartayitum? sa āha—mā khalu | anivartyaḥ kumāro dṛḍhavīryaparākramaḥ | evaṃ ca tenoktam—na tāvadahaṃ punarapi kapilavastumahānagaraṃ pravekṣyāmi, yāvanme nānuttarāṃ samyaksaṃbodhimabhisaṃbudhyeti | yathā ca kumāreṇoktaṃ tathaiva tadbhaviṣyati | tatkasmāt? anivartyaḥ kumāro dṛḍhavīryaparākramaḥ ||</p>
<p><a class='sc' id='174'></a>tataśchandakaḥ kaṇṭhakamābharaṇāni cādāyāntaḥpuraṃ prāvikṣat | tatastānyābharaṇāni cireṇa kālena bhadrikasya śākyakumārasya mahānāmno ’niruddhasya cābadhyanta sma | tāni mahānārāyaṇasaṃghaṭanakāyārthamanye <a class='vai58' id='vai58166'></a> nārāyaṇasaṃhananā na śaknuvanti sma dhārayitum | yadā na kaścittāni dhārayituṃ śaknoti sma, tadā mahāprajāpatyā gautamyā cintitamabhūt—yāvadahamimānyābharaṇāni paśyāmi, tāvanmama hṛdaye śoko bhaviṣyati | yannvahamimānyābharaṇāni puṣkariṇyāṃ prakṣipeyamiti | tato mahāprajāpatī gautamī tānyābharaṇāni puṣkariṇyāṃ prakṣipati sma | adyāpi sā ābharaṇapuṣkariṇītyevaṃ saṃjñāyate ||</p>
<p><a class='sc' id='175'></a>tatredamucyate—</p>
<blockquote class='gatha'>
<p><a class='sc' id='176'></a>niṣkrāntu śūro yada vidu bodhisattvo nagaraṃ vibuddhaṃ kapilapuraṃ samagram |<br>
manyanti sarve śayanagato kumāro anyonya hṛṣṭāḥ pramudita ālabhante || <a class='gn' id='15.102'></a></p>
<p><a class='sc' id='177'></a>gopā vibuddhā tatha api istrigārā śayanaṃ nirīkṣī na ca dṛśi bodhisattvam |<br>
utkrośu mukto narapatino agāre hā vañcitāḥ smaḥ kahi gatu bodhisattvo || <a class='gn' id='15.103'></a></p>
<p><a class='sc' id='178'></a>rājā śruṇitvā dharaṇitale nirasto utkrośu kṛtvā aho mama ekaputro |<br>
so stemito hi jalaghaṭasaṃprasikto āśvāsayantī bahuśata śākiyānām || <a class='gn' id='15.104'></a></p>
<p><a class='sc' id='179'></a>gopā śayāto dharaṇitale nipatya keśāṃ lunātī avaśiri bhūṣaṇāni |<br>
aho subhāṣṭaṃ mama puri nāyakenā sarvapriyebhirnaciratu viprayogaḥ || <a class='gn' id='15.105'></a></p>
<p><a class='sc' id='180'></a>rūpā surūpā vimalavicitritāṅgā acchā viśuddhā jagati priyā manāpā |<br>
dhanyā praśastā divi bhuvi pūjanīyā kva tvaṃ gato ’si mama śayi chorayitvā || <a class='gn' id='15.106'></a></p>
<p><a class='sc' id='181'></a>na pāsyi pānaṃ na ca madhu na pramādaṃ bhūmau śayiṣye jaṭamakuṭaṃ dhariṣye |<br>
snānaṃ jahitvā vratatapa ācariṣye yāvanna drakṣye guṇadharu bodhisattvam || <a class='gn' id='15.107'></a></p>
<p><a class='sc' id='182'></a><a class='vai58' id='vai58167'></a>udyāna sarve aphala apatrapuṣpā hārā viśuddhā tamarajapāṃśutulyāḥ |<br>
veśmaṃ na śobhī aṭavi puraṃ prakāśaṃ yattena tyaktaṃ naravarapuṃgavena || <a class='gn' id='15.108'></a></p>
<p><a class='sc' id='183'></a>hā gītavādyāḥ sumadhura mañjughoṣāḥ hā istrigārā vigalita bhūṣaṇābhiḥ |<br>
hā hemajālaiḥ parisphuṭamantarikṣaṃ na bhūyu drakṣye guṇadharaviprahīṇā || <a class='gn' id='15.109'></a></p>
<p><a class='sc' id='184'></a>mātṛsvasā cā paramasukṛcchraprāptā āśvāsayāti ma rudahi śākyakanye |<br>
pūrve ca uktaṃ naravarapuṃgavena kartāsmi loke jaramaraṇātpramokṣam || <a class='gn' id='15.110'></a></p>
<p><a class='sc' id='185'></a>so cā maharṣī kuśalasahasra cīrṇaḥ ṣaḍ yojanāni pratigatu rātriśeṣe |<br>
chandasya detī hayavaru bhūṣaṇāni chandā gṛhītvā kapilapuraṃ prayāhi || <a class='gn' id='15.111'></a></p>
<p><a class='sc' id='186'></a>mātāpitaṇāṃ mama vacanena pṛcche gataḥ kumāro na ca puna śocayethā |<br>
buddhitva bodhiṃ punarihamāgamiṣye dharmaṃ śruṇitvā bhaviṣyatha śāntacittāḥ || <a class='gn' id='15.112'></a></p>
<p><a class='sc' id='187'></a>chando rudanto pratibhaṇi nāyakasya na me ’sti śaktirbalata parākramo vā |<br>
haneyu mahyaṃ naravarajñātisaṃghāḥ chandā kva nīto guṇadharu bodhisattvo || <a class='gn' id='15.113'></a></p>
<p><a class='sc' id='188'></a>mā tāhi chandā pratibhaṇi bodhisattvo tuṣṭā bhavitvā api mama jñātisaṃghāḥ |<br>
śāstārasaṃjñā tvayi sada bhāviṣyanti premeṇa mahyaṃ tvayamapi vartiṣyante || <a class='gn' id='15.114'></a></p>
<p><a class='sc' id='189'></a>chando gṛhītvā hayavaru bhūṣaṇāni udyānaprāpto naravarapuṃgavasya |<a class='vai58' id='vai58168'></a><br>
udyānapālaḥ pramuditu vegajāto ānandaśabdaṃ pratibhaṇi śākiyānām || <a class='gn' id='15.115'></a></p>
<p><a class='sc' id='190'></a>ayaṃ kumāro hayavaru chandakaśca udyānaprāpto na ca puna śocitavyo |<br>
rājā śraṇitvā parivṛtu śākiyebhiḥ udyānaprāpto pramuditu vegajāto || <a class='gn' id='15.116'></a></p>
<p><a class='sc' id='191'></a>gopā viditvā dṛḍhamati bodhisattvaṃ no cāpi harṣī na ca gira śraddadhāti |<br>
asthānametadvinigatu yatkumāro aprāpya bodhiṃ punariha āgameyā || <a class='gn' id='15.117'></a></p>
<p><a class='sc' id='192'></a>dṛṣṭvā tu rājā hayavaru chandakaṃ ca utkrośu kṛtvā dharaṇitale nirasto |<br>
hā mahya putrā sukuśalagītavādyā kva tvaṃ gato ’si vijahiya sarvarājyam || <a class='gn' id='15.118'></a></p>
<p><a class='sc' id='193'></a>sādhū bhaṇāhi vacana mameha chandā kiṃ vā prayogaḥ kva ca gatu bodhisattvaḥ |<br>
kenātha nīto vivarita kena dvārā pūjā ca tasyā katha kṛta devasaṃghaiḥ || <a class='gn' id='15.119'></a></p>
<p><a class='sc' id='194'></a>chando bhaṇātī śṛṇu mama pārthivendrā rātrau prasupte nagari sabālavṛddhe |<br>
so mañjughoṣo mama bhaṇi bodhisattvo chandā dadāhi mama laghu aśvarājam || <a class='gn' id='15.120'></a></p>
<p><a class='sc' id='195'></a>so bodhayāmi naragaṇi nārisaṃghaṃ suptā prasuptā na ca gira te śruṇanti |<br>
so rodamāno dadi ahu aśvarājaṃ hanta vrajāhī hitakara yena kāmam || <a class='gn' id='15.121'></a></p>
<p><a class='sc' id='196'></a>śakreṇa dvārā vivarita yantrayuktāḥ pālāścatasro hayacaraṇe śiliṣṭāḥ |<br>
ārūḍhi śūre pracalita trisahasrāḥ mārgo nabhe ’smin suvipula yena krānto || <a class='gn' id='15.122'></a></p>
<p><a class='sc' id='197'></a><a class='vai58' id='vai58169'></a>ābhā pramuktā vihatatamondhakārā puṣpā patiṃsū turiyaśatā raṇiṃṣū |<br>
devāḥ staviṃsū tathapi hi cāpsarāṇi nabhasā prayāto parivṛtu devasaṃghaiḥ || <a class='gn' id='15.123'></a></p>
<p><a class='sc' id='198'></a>chando gṛhītvā hayavaru bhūṣaṇāni antaḥpure so upagatu rodamāno |<br>
dṛṣṭvā tu gopā hayavaru chandakaṃ ca saṃmūrchayitvā dharaṇitale nirastā || <a class='gn' id='15.124'></a></p>
<p><a class='sc' id='199'></a>udyukta sarvā suvipula nārisaṃghāḥ vāriṃ gṛhītvā snapayiṣu śākyakanyām |<br>
mā haiva kālaṃ kariṣyati śokaprāptā dvābhyāṃ priyābhyāṃ bahu bhavi viprayogo || <a class='gn' id='15.125'></a></p>
<p><a class='sc' id='200'></a>sthāmaṃ janitvā suduḥkhita śākyakanyā kaṇṭhe ’valambyā hayavaraaśvarāje |<br>
anusmaritvā purimaka kāmakrīḍāṃ nānāpralāpī pralapati śokaprāptā || <a class='gn' id='15.126'></a></p>
<p><a class='sc' id='201'></a>hā mahya prītijananā hā mama narapuṃgavā vimalacandramukhā |<br>
hā mama surūparūpā hā mama varalakṣaṇā vimalatejadharā || <a class='gn' id='15.127'></a></p>
<p><a class='sc' id='202'></a>hā mama aninditāṅgā sujāta anupūrvaudgatā asamā |<br>
hā mama guṇāgradhāriṃ naramarūbhiḥ pūjitā paramakārūṇikā || <a class='gn' id='15.128'></a></p>
<p><a class='sc' id='203'></a>hā mama balopapetā narāyaṇasthāmavannihataśatrugaṇā |<br>
hā mama sumāñjaghoṣā kalaviṅkarutasvarā madhurabrahmarutā || <a class='gn' id='15.129'></a></p>
<p><a class='sc' id='204'></a>hā mama anantakīrte śatapuṇyasamudgatā vimalapuṇyadharā |<br>
hā mama anantavarṇā guṇagaṇapratimaṇḍitā ṛṣigaṇaprītikarā || <a class='gn' id='15.130'></a></p>
<p><a class='sc' id='205'></a>hā mama sujātajātā lumbinivana uttame bhramaragītarute |<br>
hā mama vighuṣṭaśabdā divi bhuvi abhipūjitā vipulajñānadrumā || <a class='gn' id='15.131'></a></p>
<p><a class='sc' id='206'></a>hā mama rasārasāgrā bimboṣṭhā kamalalocanā kanakanibhā |<br>
hā mama suśuddhadantā gokṣīratuṣārasaṃnibhasahitadantā || <a class='gn' id='15.132'></a></p>
<p><a class='sc' id='207'></a>hā mama sunāsa subhrū ūrṇābhru mukhāntare sthitā vimalā |<br>
hā mama suvṛttaskandhā cāpodara eṇeyajaṅghavṛttakaṭī || <a class='gn' id='15.133'></a></p>
<p><a class='sc' id='208'></a><a class='vai58' id='vai58170'></a>hā mama gajahastorū karacaraṇaviśuddhaśobhanā tāmranakhā |<br>
iti tasya bhūṣaṇāni puṇyehi kṛtāni pārthive prītikarā || <a class='gn' id='15.134'></a></p>
<p><a class='sc' id='209'></a>ha mahya gītavādyā varapuṣpavilepanā śubhaṛtupravare |<br>
hā mahya puṣpagandhā antaḥpuri gītavāditairharṣakarā || <a class='gn' id='15.135'></a></p>
<p><a class='sc' id='210'></a>hā kaṇṭhakā sujātā mama bhartu sahāyakastvayā kva nīto |<br>
hā chandakā nikaruṇā na bodhayasi gacchamānake naravariṣṭhe || <a class='gn' id='15.136'></a></p>
<p><a class='sc' id='211'></a>gacchatyayaṃ hitakaro ekā gira tasminnantari na bhasi kasmāt |<br>
itu adya puravarāto gacchati naradamyasārathiḥ kāruṇikaḥ || <a class='gn' id='15.137'></a></p>
<p><a class='sc' id='212'></a>katha vā gato hitakaro kena ca niṣkramito itu sa rājakulāt |<br>
katamāṃ diśāmanugato dhanyā vanagulmadevatā yāsya sakhī || <a class='gn' id='15.138'></a></p>
<p><a class='sc' id='213'></a>atiduḥkha mahya chandā nidhidarśiya netrauddhṛtā cakṣudadā |<br>
sarvairjanaiśca chandā mātāpitṛnityavarṇitā pūjaniyāḥ || <a class='gn' id='15.139'></a></p>
<p><a class='sc' id='214'></a>tānapi jahitva nirgatu kiṃ punarima istrikāmaratim |<br>
hā dhik priyairviyogo naṭaraṅgasvabhāvasaṃnibhā anityā || <a class='gn' id='15.140'></a></p>
<p><a class='sc' id='215'></a>saṃjñāgraheṇa bālā dṛṣṭiviparyāsaniśritā janmacyuti |<br>
prāgeva tena bhaṇitaṃ nāsti jarāmaraṇasaṃskṛte kāści sakhā || <a class='gn' id='15.141'></a></p>
<p><a class='sc' id='216'></a>paripūryato ’sya āśā spṛśatū varabodhisamuttamāṃ drumavariṣṭhe |<br>
buddhitva bodhivirajāṃ punarapi etū ihā puravareṃ asmin || <a class='gn' id='15.142'></a></p>
<p><a class='sc' id='217'></a>chandakaḥ paramadīnamānaso gopikāya vacanaṃ śruṇitvanā |<br>
sāśrukaṇṭha gira saṃprabhāṣate sādhu gopi niśṛṇohi me vacaḥ || <a class='gn' id='15.143'></a></p>
<p><a class='sc' id='218'></a>rātriye rahasi yāmi madhyame sarvanārigaṇi saṃprasuptake |<br>
so tadā ca śatapuṇyaudgato ālapeti mama dehi kaṇṭhakam || <a class='gn' id='15.144'></a></p>
<p><a class='sc' id='219'></a>taṃ niśāmya vacanaṃ tadantaraṃ tubhya prekṣami śayāni suptikām |<br>
uccaghoṣu ahu tatra muñcamī utthi gopi ayu yāti te priyo || <a class='gn' id='15.145'></a></p>
<p><a class='sc' id='220'></a><a class='vai58' id='vai58171'></a>devatā vacanu taṃ nirodhayi eka istri napi kāci budhyate |<br>
rodamāna samalaṃkaritvanā aśvarāju dadamī narottame || <a class='gn' id='15.146'></a></p>
<p><a class='sc' id='221'></a>kaṇṭhako hiṣati ugratejasvī krośamātru svaru tasya gacchatī |<br>
no ca kaści śṛṇute purottame devatābhi osvāpanaṃ kṛtam || <a class='gn' id='15.147'></a></p>
<p><a class='sc' id='222'></a>svarṇarūpyamaṇikoṭitā mahī kaṇṭhakasya caraṇaiḥ parāhatā |<br>
sā raṇī madhurabhīṣmaśobhanā no ca keci śṛṇuvanti mānuṣāḥ || <a class='gn' id='15.148'></a></p>
<p><a class='sc' id='223'></a>puṣyayuktu abhu tasmi antare candrajyotiṣa nabhe pratisthitā |<br>
devakoṭi gagane kṛtāñjalī onamanti śirasābhivandiṣū || <a class='gn' id='15.149'></a></p>
<p><a class='sc' id='224'></a>yakṣarākṣasagaṇairupasthitā lokapāla caturo maharddhikāḥ |<br>
kaṇṭhakasya caraṇāṃ kare nyasī padmakeśaraviśuddhanirmalam || <a class='gn' id='15.150'></a></p>
<p><a class='sc' id='225'></a>so ca puṇyaśatatejaudgato āruhī kumudavarṣikopamam |<br>
ṣaḍvikāra dharaṇī prakampitā buddhakṣetra sphuṭa ābhanirmalā || <a class='gn' id='15.151'></a></p>
<p><a class='sc' id='226'></a>śakra devaguruḥ śacīpatiḥ svāma dvāra vivarī tadantare |<br>
devakoṭinayutaiḥ puraskṛto so vrajī amaranāgapūjito || <a class='gn' id='15.152'></a></p>
<p><a class='sc' id='227'></a>saṃjñamātra iha jāti kaṇṭhako lokanāthu vahatī nabho ’ntare |<a class='vai58' id='vai58172'></a><br>
devadānavagaṇā saindrikāḥ ye vahanti sugatasya gacchataḥ || <a class='gn' id='15.153'></a></p>
<p><a class='sc' id='228'></a>apsarā kuśalagītavādite bodhisattvaguṇabhāṣamānikāḥ |<br>
kaṇṭhakasya balu te dadantikāḥ muñci ghoṣu madhuraṃ manoramam || <a class='gn' id='15.154'></a></p>
<p><a class='sc' id='229'></a>kaṇṭhakā vahahi lokanāyakaṃ śīghra śīghra ma janehi khedatām |<br>
nāsti me bhayamapāyadurgatiṃ lokanāthamabhidhārayitvanā || <a class='gn' id='15.155'></a></p>
<p><a class='sc' id='230'></a>ekameka abhinandate suro vāhanaṃ smi ahu lokanāyake |<br>
no ca kiṃcidapi deśu vidyate devakoṭicaraṇairna marditam || <a class='gn' id='15.156'></a></p>
<p><a class='sc' id='231'></a>paśya kaṇṭhaka nabhontare imaṃ mārgu saṃsthitu vicitraśobhanam |<br>
ratnavedikavicitramaṇḍitaṃ divyasāravaragandhadhūpitam || <a class='gn' id='15.157'></a></p>
<p><a class='sc' id='232'></a>ena kaṇṭhaka śubhena karmaṇā trāyatriṃśabhavane sunirmito |<br>
apsarai parivṛtaḥ puraskṛto divyakāmaratibhī ramiṣyase || <a class='gn' id='15.158'></a></p>
<p><a class='sc' id='233'></a>sādhu gopi ma khu bhūyu rodahī tuṣṭa bhohi paramapraharṣitā |<br>
drakṣase nacirato narottamaṃ bodhiprāptamamaraiḥ puraskṛtam || <a class='gn' id='15.159'></a></p>
<p><a class='sc' id='234'></a>ye narāḥ sukṛtakarmakārakāḥ te na gopi sada roditavyakāḥ |<br>
so ca puṇyaśatatejaudgato harṣitavya na sa roditavyakaḥ || <a class='gn' id='15.160'></a></p>
<p><a class='sc' id='235'></a><a class='vai58' id='vai58173'></a>saptarātra bhaṇabhānu gopike sā viyūha napi śakya kṣepitum |<br>
yā viyūha abhu tatra pārthive niṣkramanti naradevapūjite || <a class='gn' id='15.161'></a></p>
<p><a class='sc' id='236'></a>lābha tubhya paramā acintiyā yaṃ tyupasthitu jage hitaṃkaro |<br>
mahya saṃjñi svakameva vartate tvaṃ hi bheṣyasi yathā narottamaḥ || <a class='gn' id='15.162'></a><br>
iti ||</p>
</blockquote>
<p class='endsection'><a class='sc' id='237'></a>|| iti śrīlalitavistare ’bhiniṣkramaṇaparivarto nāma pañcadaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

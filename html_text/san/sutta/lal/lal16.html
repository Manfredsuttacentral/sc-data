<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal16' lang='san'>
<header>
<ul>
<li class='division'>Lalitavistaraḥ |</li>
</ul>
<h1>16: bimbisāropasaṃkramaṇaparivartaḥ ṣoḍaśaḥ</h1>
</header>
<p><a class='sc' id='1'></a><a class='vai58' id='vai58174'></a>evaṃ khalu bhikṣavaśchandako bodhisattvādhisthānena rājñaḥ śuddhodanasya gopāyāḥ śākyakanyāyāśca sarvasya cāntaḥpurasya sarvasya ca śākyagaṇasya śokavinodakathāmakārṣīt ||</p>
<p><a class='sc' id='2'></a>iti hi bhikṣavo bodhisattvo lubdhakarūpāya devaputrāya kāśikāni vastrāṇi dattvā tasya sakāśātkāṣāyāni vastrāṇi gṛhītvā svayameva pravajyāṃ lokānuvartanāmupādāya sattvānukampāyai sattvaparipācanārtham ||</p>
<p><a class='sc' id='3'></a>atha bodhisattvo yenaiva śākyā brāhmaṇyā āśramastenopasaṃkrāmat | sā bodhisattvaṃ vāsena bhaktena copanimantrayate sma | tato bodhisattvaḥ padmāyā brāhmaṇyā āśramaṃ gacchati sma | tayāpi bodhisattvo vāsena bhaktena copanimantrito ’bhūt ||</p>
<p><a class='sc' id='4'></a>tato raivatasya brahmarṣerāśramamagamat | asāvapi bodhisattvaṃ tathaivopanimantrayate sma | tathaiva rājako ’pi datṛmadaṇḍikaputro bodhisattvamupanimantrayate sma ||</p>
<p><a class='sc' id='5'></a>iti hi bhikṣavo bodhisattvo ’nupūrveṇa vaiśālīṃ mahānagarīmanuprāpto ’bhut ||</p>
<p><a class='sc' id='6'></a>tena khalu punaḥ samayenārāḍaḥ kālāpo vaiśālīmupanisṛtya prativasati sma mahatā śrāvakasaṃghena sārdhaṃ tribhiḥ śiṣyaśataiḥ | sa śiṣyebhya ākiṃcanyāyatanasahavratāyai dharmaṃ deśayati sma | sa bodhisattvaṃ dūrata evāgacchantaṃ dṛṣṭvā āścaryaprāptaḥ śiṣyānāmantrayate sma—paśyata paśyata bho rūpamasyeti | te ’bruvan—evaṃ hyetatpaśyāmaḥ | enamativismayanīyam ||</p>
<p><a class='sc' id='7'></a>tato ’haṃ bhikṣavo yenārāḍaḥ kālāpastenopasaṃkramyārāḍa kālāpametadavocat—careyamahaṃ bho ārāḍe kālāpe brahmacaryam | so ’vocat—cara bho gautama tathārūpeṇa dharmākhyāne yasmin śrāddhaḥ kulaputro ’lpakṛcchreṇājñāmārādhayati ||</p>
<p><a class='sc' id='8'></a>tasya me bhikṣava etadabhūt—asti me chando ’sti vīryamasti smṛtirasti samādhirasti prajñā, yannvahameko ’pramatta ātāpī vyapakṛṣṭo vihareyaṃ tasyaiva dharmasya prāptaye sākṣātkriyāyai ||</p>
<p><a class='sc' id='9'></a>atha khalvahaṃ bhikṣavo eko ’pramatta ātāpī vyapakṛṣṭo viharannalpakṛcchreṇaivaṃ taṃ dharmamadhyavagacchan sākṣādakārṣam ||</p>
<p><a class='sc' id='10'></a>atha khalvahaṃ bhikṣavo yenārāḍaḥ kālāpastenopasaṃkramyaitadavocat—etāvadbho tvayā ārāḍa dharmo ’dhigataḥ sākṣātkṛtaḥ? so ’vocat—evametadbho gautama | tamahamavocat—mayāpi bho eṣa dharmaḥ sākṣātkṛto ’dhigataḥ | so ’vocat—tena hi bho gautama yadahaṃ dharma jānāmi, bhavānapi taṃ jānāti, yaṃ bhavān jānāti, ahamapi taṃ jānāmi | tena hyāvāmubhāvapīmaṃ śiṣyagaṇaṃ pariharāvaḥ ||</p>
<p><a class='sc' id='11'></a>iti hi bhikṣava ārāḍaḥ kālāpaḥ paramayā pūjayā māṃ pūjayati sma | antevāsiṣu ca māṃ samānārthatayā sthāpayati sma ||<a class='vai58' id='vai58175'></a></p>
<p><a class='sc' id='12'></a>tasya me bhikṣava etadabhūt—ayaṃ khalvārāḍasya dharmo na nairyāṇiko na niryāti, tatkatarasya samyagduḥkhakṣayāya? yannvahamata uttari paryeṣamāṇaścareyam ||</p>
<p><a class='sc' id='13'></a>atha khalvahaṃ bhikṣavo yathābhirāmaṃ vaiśālyāṃ vihṛtya magadheṣu ca prakrānto ’bhūt | so ’haṃ magadheṣu caryāṃ caran yena māgadhakānāṃ rājagṛhaṃ nagaraṃ tadanusṛto yena ca pāṇḍavaḥ parvatarājastenopasaṃkrānto ’bhūvam | tatrāhaṃ pāṇḍave parvatarājapārśve vyāhārṣamekākyadvitīyo ’sahāyo ’nekairdevakoṭinayutaśatasahasraiḥ saṃrakṣitaḥ ||</p>
<p><a class='sc' id='14'></a>tato ’haṃ kalyameva saṃnivāsya pātracīvaramādāya tapodadvāreṇa rājagṛhaṃ mahānagaraṃ piṇḍāya prāvikṣat prāsādikenābhikrāntena pratikrāntena vyavalokitena saṃmiñjitena prasāritena prāsādikena saṃghāṭīpaṭapātracīvaradhāraṇenāvikṣiptairindriyairabahirgatena mānasena nirmitavattailapātradharavadyugamātraṃ paśyan | tatra māṃ rājagṛhakā manuṣyā dṛṣṭvā vismitā abhūvan—kiṃ svidayaṃ brahmā bhaviṣyati śakro devānāmindra āhosvidvaiśravaṇo āhosvitkiṃcidgiridaivatam ||</p>
<p><a class='sc' id='15'></a>tatredamucyate—</p>
<blockquote class='gatha'>
<p><a class='sc' id='16'></a>atha vimaladharo hyanantatejo svayamiha pravrajiyāna bodhisattvaḥ |<br>
śāntamanu dānta īryavanto viharati pāṇḍavaśailarājapārśve || <a class='gn' id='16.1'></a></p>
<p><a class='sc' id='17'></a>rajani vigatu jñātva bodhisattvaḥ paramasudarśaniyaṃ nivāsayitvā |<br>
pātra pratigṛhīya nīcamāno praviśati rājagṛhaṃ sapiṇḍapātram || <a class='gn' id='16.2'></a></p>
<p><a class='sc' id='18'></a>kanakamiva sudhātujātarūpaṃ kavacitu lakṣaṇatriṃśatā dvibhiśca |<br>
naragaṇa tatha nāri prekṣamāṇo na ca bhavate kvaci tṛpti darśanena || <a class='gn' id='16.3'></a></p>
<p><a class='sc' id='19'></a>vīthi racita ratnavastradhāryai avaśiriyā janu yāti pṛṣṭhato ’sya |<br>
ko nu ayu adṛṣṭapūrvasattvo yasya prabhāya puraṃ vibhāti sarvam || <a class='gn' id='16.4'></a></p>
<p><a class='sc' id='20'></a>upari sthihiya nāriṇāṃ sahasrā tathariva dvāri tathaiva vātayāne |<a class='vai58' id='vai58176'></a><br>
rathya bharita gehi śūnya kṛtvā naravaru prekṣiṣu te ananyakarmāḥ || <a class='gn' id='16.5'></a></p>
<p><a class='sc' id='21'></a>na ca bhuyu krayavikrayaṃ karontī na ca puna sauṇḍa pibanti madyapānam |<br>
na ca gṛhi na ca vīthiye ramante puruṣavarasya nirīkṣamāṇa rūpam || <a class='gn' id='16.6'></a></p>
<p><a class='sc' id='22'></a>puruṣa tvaritu gacchi rājagehaṃ avaciṣu rāja sa bimbisāra tuṣṭo |<br>
deva parama tubhya labdha lābhā svayamiha brahma pure carāti piṇḍam || <a class='gn' id='16.7'></a></p>
<p><a class='sc' id='23'></a>keci avaci śakra devarājo apari bhaṇanti suyāma devaputraḥ |<br>
tatha api saṃtuṣitaṃ va nirmitaśca apari bhaṇanti sunirmiteṣu devaḥ || <a class='gn' id='16.8'></a></p>
<p><a class='sc' id='24'></a>keci puna bhaṇanti candrasūryau tathapi ca rāhu baliśca vemacitrī |<br>
keci puna bhaṇanti vācamevaṃ ayu so pāṇḍavaśailarājavāsī || <a class='gn' id='16.9'></a></p>
<p><a class='sc' id='25'></a>vacanamimu śruṇitva pārthivo ’sau paramaudagramanā sthito gavākṣe |<br>
prekṣati varasattva bodhisattvaṃ jvalatu śirīya sudhātukāñcanaṃ vā || <a class='gn' id='16.10'></a></p>
<p><a class='sc' id='26'></a>piṇḍa dadiya rāja bimbisāraḥ puruṣamavocannirīkṣa kva prayātī |<br>
dṛṣṭva girivaraṃ sa gacchamāno avaciṣu deva gataḥ sa śailapārśvam || <a class='gn' id='16.11'></a></p>
<p><a class='sc' id='27'></a>rajani vigatu jñātva bimbisāro mahata janaiḥ parivārito narendraḥ |<br>
upagami pāṇḍavaśailarājamūle śiriya jvalantu tamadṛśāti śailam || <a class='gn' id='16.12'></a></p>
<p><a class='sc' id='28'></a><a class='vai58' id='vai58177'></a>dharaṇi vrajitu yāni oruhitvā paramasugaurava prekṣi bodhisattvam |<br>
meruriva yathā hyakampamāno nyasiya tṛṇāni niṣaṇṇa sostikena || <a class='gn' id='16.13'></a></p>
<p><a class='sc' id='29'></a>śirasi caraṇi vandayitva rājā vividhakathāṃ samudāharitva vocat |<br>
dadami tava upārdhu sarvarājyād rama iha kāmaguṇairahaṃ ca piṇḍam || <a class='gn' id='16.14'></a></p>
<p><a class='sc' id='30'></a>prabhaṇati giri bodhisattva ślakṣṇaṃ dharaṇipate ciramāyu pālayasva |<br>
ahamapi pravijahya rājyamiṣṭaṃ pravrajito nirapekṣi śāntihetoḥ || <a class='gn' id='16.15'></a></p>
<p><a class='sc' id='31'></a>daharu taruṇayauvanairupetaḥ śubhatanuvarṇanibho ’si vegaprāptaḥ |<br>
vipula dhana pratīccha nārisaṃghaṃ iha mama rājyi vasāhi bhuṅkṣva kāmāṃ || <a class='gn' id='16.16'></a></p>
<p><a class='sc' id='32'></a>paramapramudito ’smi daśanātte avaciṣu sa māgadharāja bodhisattvam |<br>
bhavahi mama sahāyu sarvarājyaṃ ahu tava dāsyi prabhūta bhuṅkṣva kāmāṃ || <a class='gn' id='16.17'></a></p>
<p><a class='sc' id='33'></a>mā ca puna vane vasāhi śūnye ma bhuyu tṛṇeṣu vasāhi bhūmivāsam |<br>
paramasukumāru tubhya kāyo iha mama rājyi vasāhi bhuṅkṣva kāmāṃ || <a class='gn' id='16.18'></a></p>
<p><a class='sc' id='34'></a>prabhaṇati giri bodhisattva ślakṣṇaṃ akuṭila premaṇiyā hitānukampī |<br>
svasti dharaṇipāla te ’stu nityaṃ na ca ahu kāmaguṇebhirarthiko ’smi || <a class='gn' id='16.19'></a></p>
<p><a class='sc' id='35'></a>kāma viṣasamā anantadoṣā narakaprapātana pretatiryagyonau |<br>
vidubhi vigarhita cāpyanārya kāmā jahita mayā yathā pakvakheṭapiṇḍam || <a class='gn' id='16.20'></a></p>
<p><a class='sc' id='36'></a><a class='vai58' id='vai58178'></a>kāma drumaphalā yathā patantī yathamiva abhrabalāhakā vrajanti |<br>
adhruva capalagāmi mārutaṃ vā vikiraṇa sarvaśubhasya vañcanīyā || <a class='gn' id='16.21'></a></p>
<p><a class='sc' id='37'></a>kāma alabhamāna dahyayante tatha api labdha na tṛpti vindayantī |<br>
yada puna avaśasya bhakṣayante tada mahaduḥkha janenti ghora kāmāḥ || <a class='gn' id='16.22'></a></p>
<p><a class='sc' id='38'></a>kāma dharaṇipāla ye ca divyā tatha api mānuṣa kāma ye praṇītā |<br>
eku naru labheta sarvakāmāṃ na ca so tṛpti labheta bhūyu eṣan || <a class='gn' id='16.23'></a></p>
<p><a class='sc' id='39'></a>ye tu dharaṇipāla śāntadāntā ārya anāśrava dharmapūrṇasaṃjñā |<br>
prajñaviduṣa tṛpta te sutṛptā na ca puna kāmaguṇeṣu kāci tṛptiḥ || <a class='gn' id='16.24'></a></p>
<p><a class='sc' id='40'></a>kāma dharaṇipāla sevamānā purima na vidyati koṭi saṃskṛtasya |<br>
lavaṇajala yathā hi nārū pītvā bhuyu tṛṣa vardhati kāma sevamāne || <a class='gn' id='16.25'></a></p>
<p><a class='sc' id='41'></a>api ca dharaṇipāla paśya kāyaṃ adhruvamasāraku duḥkhayantrametat |<br>
navabhi vraṇamukhaiḥ sadā sravantaṃ na mama narādhipa kāmachandarāgaḥ || <a class='gn' id='16.26'></a></p>
<p><a class='sc' id='42'></a>ahamapi vipulāṃ vijahya kāmāṃ tathapi ca istrisahasra darśanīyāṃ |<br>
anabhiratu bhaveṣu nirgato ’haṃ paramaśivāṃ varabodhi prāptukāmaḥ || <a class='gn' id='16.27'></a></p>
</blockquote>
<p><a class='sc' id='43'></a>rājā āha—</p>
<blockquote class='gatha'>
<p><a class='sc' id='44'></a>katama diśi kuto gato ’si bhikṣo kva ca tava janma kva te pitā kva mātā |<a class='vai58' id='vai58179'></a><br>
kṣatriya atha brāhmaṇo ’tha rājā parikatha bhikṣu yadī na bhārasaṃjñā || <a class='gn' id='16.28'></a></p>
</blockquote>
<p><a class='sc' id='45'></a>bodhisattva āha—</p>
<blockquote class='gatha'>
<p><a class='sc' id='46'></a>śratu ti dharaṇipāla śākiyānāṃ kapilapuraṃ paramaṃ suṛddhisphītam |<br>
pitu mama śuddhodaneti nāmnā tanu ahu pravrajito guṇābhilāṣī || <a class='gn' id='16.29'></a></p>
</blockquote>
<p><a class='sc' id='47'></a>rājā āha—</p>
<blockquote class='gatha'>
<p><a class='sc' id='48'></a>sādhu tava sudṛṣṭadarśanaṃ te yanu tava janma vayaṃ pi tasya śiṣyāḥ |<br>
api ca mama kṣamasva āśayenā yamapi nimantritu kāmavītarāgo || <a class='gn' id='16.30'></a></p>
<p><a class='sc' id='49'></a>yadi tvaya anuprāptu bhoti bodhiḥ tada mama seti bhoti dharmasvāmim |<br>
api ca mama purā sulabdha lābhā mama vijite vasasīha yatsvayaṃbho || <a class='gn' id='16.31'></a></p>
<p><a class='sc' id='50'></a>punarapi caraṇāni vandayitvā kṛtva pradakṣiṇu gauraveṇa rājā |<br>
svakajanaparivārito narendraḥ punarapi rājagṛhaṃ anupraviṣṭaḥ || <a class='gn' id='16.32'></a></p>
<p><a class='sc' id='51'></a>magadhapuri praveśi lokanātho vihariya śāntamanā yathābhiprāyam |<br>
arthu kariya devamānuṣāṇāṃ upagami tīru nirañjanā narendraḥ || <a class='gn' id='16.33'></a></p>
</blockquote>
<p class='endsection'><a class='sc' id='52'></a>|| iti śrīlalitavistare bimbisāropasaṃkramaṇaparivarto nāma ṣoḍaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal18' lang='san'>
<header>
<ul>
<li class='division'>Lalitavistaraḥ |</li>
</ul>
<h1>18: nairañjanāparivarto ’ṣṭādaśaḥ</h1>
</header>
<p><a class='sc' id='1'></a><a class='vai58' id='vai58191'></a>māraśca bhikṣavaḥ pāpīyān bodhisattvasya ṣaḍvarṣāṇi duṣkaracaryāṃ carataḥ pṛṣṭhataḥ samanubaddho ’bhūt avatāraprekṣī avatāragaveṣī | na ca kadācitkiṃcidavatāramadhyagacchat | so ’vatāramanadhigacchannirviṇṇo vipratisārī prākrāmat ||</p>
<p><a class='sc' id='2'></a>tatredamucyate—</p>
<blockquote class='gatha'>
<p><a class='sc' id='3'></a>ramaṇīyānyaraṇyāni vanagulmāśca vīrudhāḥ |<br>
prācīnamurubilvāyāṃ yatra nairañjanā nadī || <a class='gn' id='18.1'></a></p>
<p><a class='sc' id='4'></a>prahāṇāyodyataṃ tatra satataṃ dṛḍhavikramam |<br>
parākramantaṃ vīryeṇa yogakṣemasya prāptaye || <a class='gn' id='18.2'></a></p>
<p><a class='sc' id='5'></a>namucirmadhurāṃ vācaṃ bhāṣamāṇo upāgamat |<br>
śākyaputrā samuttiṣṭha kāyakhedena kiṃ tava || <a class='gn' id='18.3'></a></p>
<p><a class='sc' id='6'></a>jīvato jīvitaṃ śreyo jīvan dharmaṃ cariṣyasi |<br>
jīvaṃ hi tāni kurute yāni kṛtvā na śocati || <a class='gn' id='18.4'></a></p>
<p><a class='sc' id='7'></a>kṛśo vivarṇo dīnastvaṃ antike maraṇaṃ tava |<br>
sahasrabhāge maraṇaṃ ekabhāge ca jīvitam || <a class='gn' id='18.5'></a></p>
<p><a class='sc' id='8'></a>dadataḥ satataṃ dānaṃ agnihotraṃ ca juhvataḥ |<br>
bhaviṣyati mahatpuṇyaṃ kiṃ prahāṇe kariṣyasi || <a class='gn' id='18.6'></a></p>
<p><a class='sc' id='9'></a>duḥkhaṃ mārgaṃ prahāṇasya duṣkaraṃ cittanigraham |<br>
imāṃ vācaṃ tadā māro bodhisattvamathābravīt || <a class='gn' id='18.7'></a></p>
<p><a class='sc' id='10'></a>taṃ tathāvādinaṃ māraṃ bodhisattvastato ’bravīt |<br>
pramattabandho pāpīya svenārthena tvamāgataḥ || <a class='gn' id='18.8'></a></p>
<p><a class='sc' id='11'></a>aṇumātraṃ hi me puṇyairartho māra na vidyate |<br>
artho yeṣāṃ tu puṇyena tānevaṃ vaktumarhasi || <a class='gn' id='18.9'></a></p>
<p><a class='sc' id='12'></a>naivāhaṃ maraṇaṃ manye maraṇāntaṃ hi jīvitam |<br>
anivartī bhaviṣyāmi brahmacaryaparāyaṇaḥ || <a class='gn' id='18.10'></a></p>
<p><a class='sc' id='13'></a>srotāṃsyapi nadīnāṃ hi vāyureṣa viśoṣayet |<br>
kiṃ punaḥ śoṣayetkāyaṃ śoṇitaṃ prahitātmanām || <a class='gn' id='18.11'></a></p>
<p><a class='sc' id='14'></a><a class='vai58' id='vai58192'></a>śoṇite tu viśuṣke vai tato māṃsaṃ viśuṣyati |<br>
māṃseṣu kṣīyamāṇeṣu bhūyaścittaṃ prasīdati |<br>
bhūyaśchandaśca vīryaṃ ca samādhiścāvatiṣṭhate || <a class='gn' id='18.12'></a></p>
<p><a class='sc' id='15'></a>tasyaiva me viharataḥ prāptasyottamacetanām |<br>
cittaṃ nāvekṣate kāyaṃ paśya sattvasya śuddhatām || <a class='gn' id='18.13'></a></p>
<p><a class='sc' id='16'></a>asti chandaṃ tathā vīryaṃ prajñāpi mama vidyate |<br>
taṃ na paśyāmyahaṃ loke vīryādyo māṃ vicālayet || <a class='gn' id='18.14'></a></p>
<p><a class='sc' id='17'></a>varaṃ mṛtyuḥ prāṇaharo dhiggrāmyaṃ nopajīvitam |<br>
saṃgrāme maraṇaṃ śreyo yacca jīvetparājitaḥ || <a class='gn' id='18.15'></a></p>
<p><a class='sc' id='18'></a>nāśūro jayate senāṃ jitvā caināṃ na manyate |<br>
śūrastu jayate senāṃ laghu māra jayāmi te || <a class='gn' id='18.16'></a></p>
<p><a class='sc' id='19'></a>kāmāste prathamā senā dvitīyā aratistathā |<br>
tṛtīyā kṣutpipāsā te tṛṣṇā senā caturthikā || <a class='gn' id='18.17'></a></p>
<p><a class='sc' id='20'></a>pañcamī styānamiddhaṃ te bhayaṃ ṣaṣṭī nirucyate |<br>
saptamī vicikitsā te krodhamrakṣau tathāṣṭamī || <a class='gn' id='18.18'></a></p>
<p><a class='sc' id='21'></a>lobhaślokau ca saṃskārau mithyālabdhaṃ ca yadyaśaḥ |<br>
ātmānaṃ yaśca utkarṣedyaśca vai dhvaṃsayetparāṃ || <a class='gn' id='18.19'></a></p>
<p><a class='sc' id='22'></a>eṣā hi namuceḥ senā kṛṣṇabandhoḥ pratāpinaḥ |<br>
atrāvagāḍhā dṛśyante ete śramaṇabrāhmaṇāḥ || <a class='gn' id='18.20'></a></p>
<p><a class='sc' id='23'></a>yā te senā dharṣayati lokamenaṃ sadevakam |<br>
bhetsyāmi prajñayā tāṃ te āmapātramivāmbunā || <a class='gn' id='18.21'></a></p>
<p><a class='sc' id='24'></a>smṛtiṃ sūpasthitāṃ kṛtvā prajñāṃ caiva subhāvitām |<br>
saṃprajānaṃ cariṣyāmi kiṃ kariṣyasi durmate || <a class='gn' id='18.22'></a></p>
</blockquote>
<p><a class='sc' id='25'></a>evamukte māraḥ pāpīyān duḥkhī durmanā anāttamanā vipratisārī tatraivāntaradhāt ||</p>
<p><a class='sc' id='26'></a>atha khalu bhikṣavo bodhisattvasyaitadabhūt—ye kecicchramaṇā brāhmaṇā vā atītānāgatapratyutpanneṣvadhvasvātmopakramikāṃ śarīropatāpikāṃ duḥkhāṃ tīvrāṃ kharāṃ kaṭukāmamanāpāṃ vedanāṃ vedayanti etāvatparamaṃ te duḥkhamanubhavanti ||<a class='vai58' id='vai58193'></a><br>
tasya me bhikṣava etadabhūt—anayāpi khalu mayā caryayā anayāpi pratipadā na kaściduttarimanuṣyadharmādalamāryajñānadarśanaviśeṣaḥ sākṣātkṛtaḥ | nāyaṃ mārgo bodheḥ | nāyaṃ mārga āyatyāṃ jātijarāmaraṇasaṃbhavānāmastaṃgamāya | syāttadanyo mārgo bodherāyatyāṃ jātijarāmaraṇaduḥkhasamudayānāmastaṃgamāyeti ||</p>
<p><a class='sc' id='27'></a>tasya me bhikṣava etadabhavat—yadahaṃ piturudyāne jambucchāyāyāṃ niṣaṇṇo viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya vyāhārṣaṃ yāvaccaturthadhyānamupasaṃpadya vyāhārṣam, syātsa mārgo bodherjātijarāmaraṇaduḥkhasamudāyānāmasaṃbhavāyāstaṃgamāyeti | tadanusāri ca me vijñānamabhūt | sa mārgo bodheriti ||</p>
<p><a class='sc' id='28'></a>tasya mamaitadabhūt—nāsau mārgaḥ śakyaḥ evaṃ daurbalyaprāptenābhisaṃboddhum | sacetpunarahamabhijñājñānabalenaiva lūhaṃ durbalakāya eva bodhimaṇḍamupasaṃkrameyam, na me paścimā janatā anukampitā syāt | na caiṣa mārgo bodheḥ | yannvahamaudārikamāhāramāhṛtya kāyabalasthāmaṃ saṃjanayya paścādbodhimaṇḍamupasaṃkrameyam ||</p>
<p><a class='sc' id='29'></a>tatra bhikṣavo ye te lūhādhimuktā devaputrāste mama cetasaścetasaiva parivitarkamājñāya yenāhaṃ tenopasaṃkramya māmevamāhuḥ—mā sma tvaṃ satpuruṣa audārikamāhāramāhareḥ | vayaṃ te romakūpairojaḥ prakṣepsyāma iti ||</p>
<p><a class='sc' id='30'></a>tasya me bhikṣava etadabhūt—ahaṃ khalvanaśana ityātmānaṃ pratijāne, sāmantāśca me gocaragrāmavāsino janā evaṃ saṃjānante sma yathānaśanaḥ śramaṇo gautamaḥ | itīva me khalu lūhādhimuktā devaputrā romakūpairojaḥ prakṣipanti | sa mama paramo mṛṣāvādaḥ syāt | tato bodhisattvo mṛṣāvādaparihārārthaṃ tān devaputrān pratikṣipyaudārikamāhāramāhartu cittaṃ nāmayati sma ||</p>
<p><a class='sc' id='31'></a>iti hi bhikṣavaḥ ṣaḍvarṣavratatapaḥsamuttīrṇo bodhisattvo ’smādāsanādutthāyaudārikamāhāramāhariṣyāmīti vācaṃ niścārayati sma | tadyathā phāṇīkṛtaṃ mudgayūṣaṃ hareṇukayūṣaṃ mathyodanakulmāṣamiti ||</p>
<p><a class='sc' id='32'></a>atha khalu bhikṣavaḥ pañcānāṃ bhadravargīyānāmetadabhūt—tayāpi tāvaccaryayā tayāpi tāvatpratipadā śramaṇena gautamena na śakitaṃ kiṃciduttarimanuṣyadharmādalamāryajñānadarśanaviśeṣaṃ sākṣātkartum, kiṃ punaretarhi audārikamāhāramāharan sukhallikānuyogamanuyukto viharan | avyakto bālo ’yamiti ca manyamānā bodhisattvasyāntikātprakrāman | te vārāṇasīṃ gatvā ṛṣipatane mṛgadāve vyāhārṣuḥ ||</p>
<p><a class='sc' id='33'></a>tatra bodhisattvamādita eva duṣkaracaryāṃ carantaṃ daśa grāmikaduhitaraḥ kumārya upagacchan darśanāya vandanāya paryupāsanāya ca | tairapi pañcakairbhadravargīyairupasthito ’bhūt | ekakolatilataṇḍulapradānena <a class='vai58' id='vai58194'></a> ca pratipādito ’bhūt | balā ca nāma dārikā balaguptā ca supriyā ca vijayasenā ca atimuktakamalā ca sundarī ca kumbhakārī ca uluvillikā ca jaṭilikā ca sujātā ca nāma grāmikaduhitāḥ | ābhiḥ kumārikābhirbodhisattvāya sarvāstā yūṣavidhāḥ kṛtvopanāmitā abhūvan | tāścābhyavahṛtya bodhisattvaḥ krameṇa gocaragrāme piṇḍāya caran varṇarūpabalavānabhūt | tadagreṇa bodhisattvaḥ sundaraḥ śramaṇo mahāśramaṇa ityācakṣate ||</p>
<p><a class='sc' id='34'></a>tatra ca bhikṣavaḥ sujātā grāmikaduhitā bodhisattvasya duṣkaracaryāṃ carataḥ ādita eva bodhisattvasya vratatapaḥsamuttāraṇārthaṃ śarīrasyāpyāyanahetośca pratidivasamaṣṭaśataṃ brāhmaṇānāṃ bhojayati sma | evaṃ ca praṇidadhāti sma—mama bhojanaṃ bhuktvā bodhisattvo ’nuttarāṃ samyaksaṃbodhimabhisaṃbudhyeteti ||</p>
<p><a class='sc' id='35'></a>tasya me bhikṣavaḥ ṣaḍvarṣavyativṛttasya kāṣāyāṇi vastrāṇi parijīrṇānyabhūvan | tasya me bhikṣava etadabhūt—sacedahaṃ kaupīnapracchādanaṃ labheyam, śobhanaṃ syāt ||</p>
<p><a class='sc' id='36'></a>tena khalu punarbhikṣavaḥ samayena sujātāyā grāmikaduhiturdāsī rādhā nāma kālagatābhūt | sā śāṇakaiḥ pariveṣṭya śmaśānamapakṛṣya parityaktābhut | tadahamevādrākṣīt pāṃśukūlam | tato ’haṃ tatpāṃśukūlaṃ vāmena pādenākramya dakṣiṇaṃ hastaṃ prasāryāvanato ’bhūttadrahītum |</p>
<p><a class='sc' id='37'></a>atha bhaumā devā antarīkṣāṇāṃ devānāṃ ghoṣamanuśrāvayanti sma—āścaryaṃ mārṣā adbhutamidaṃ mārṣāḥ | yatra hi nāmaivaṃ mahārājakulaprasūtasya cakravartirājyaparityāginaḥ pāṃśukūle cittaṃ natamiti | antarīkṣā devā bhaumānāṃ devānāṃ śabdaṃ śratvā cāturmahārājikānāṃ devānāṃ ghoṣamudīrayanti sma | cāturmahārājikā devāstrāyatriṃśataḥ | trāyatriṃśā yāmānām | yāmāstuṣitānām | tuṣitā nirmāṇaratīnām | nirmāṇaratayaḥ paranirmitavaśavartinām | paranirmitavaśavartino yāvad brahmakāyikānām | iti hi bhikṣavastatkṣaṇaṃ tallavaṃ tanmuhūrtaṃ yāvadakaniṣṭhabhuvanādekaghoṣa ekasaṃnirnādo ’bhyudgato ’bhūt āścaryamidaṃ mārṣā adbhutamidam | yatra hi nāmaivaṃ mahārājakulaprasūtasya cakravartirājyaparityāginaḥ pāṃśukūle cittaṃ natamiti ||</p>
<p><a class='sc' id='38'></a>atha bodhisattvasya punarapyetadabhavat—labdhaṃ mayā pāṃśukūlam | sacedudakaṃ labheyam, śobhanaṃ syāditi | tatastatraiva devatā pāṇinā mahīṃ parāhanti sma | tatra puṣkariṇī prādurabhūt | adyāpi sā pāṇihateti puṣkariṇī saṃjñāyate ||</p>
<p><a class='sc' id='39'></a>punarapi bodhisattvasyaitadabhavat—labdhaṃ mayā pānīyam | sacecchilāṃ labheyam, yatredaṃ pāṃśukūlaṃ prakṣālayeyam, śobhanaṃ syāt | atha tatraiva śakreṇa śilā tatkṣaṇamevopanikṣiptābhūt | tato bodhisattvastatpāṃśukūlaṃ prakṣālayati sma ||</p>
<p><a class='sc' id='40'></a>atha śakro devarājo bodhisattvamevamāha—dadasvedaṃ satpuruṣa mahyam | ahaṃ prakṣālayiṣyāmīti | tato bodhisattvaḥ svayaṃkāritāṃ pravrajyāyāḥ saṃdarśayituṃ tatpāṃśukūlaṃ śakrasyādatvā svayameva prakṣālayati sma | sa śrāntaḥ klāntakāyo ’vatīrya puṣkariṇīmuttariṣyāmīti | māreṇa ca pāpīyasā <a class='vai58' id='vai58195'></a> īrṣyādharmaparītena puṣkariṇyā atyucchritāni taṭāni nirmitānyabhūvan | tasyāśca puṣkariṇyāstīre mahān kukubhapādapaḥ | tatra devatāṃ bodhisattvo lokānuvṛttyā devatānugrahārthaṃ cābravīt—āhara devate vṛkṣaśākhāmiti | tayā vṛkṣaśākhāvanāmitābhūt | tāṃ bodhisattvo ’balambyottarati sma | uttīrya ca tasya kakubhapādapasyādhastāttatpāṃśukūlaṃ saṃghāṭīkṛtya āsīvyati sma | adyāpi tat pāṃśukūlaṃ sīvanamityevaṃ saṃjñāyate sma ||</p>
<p><a class='sc' id='41'></a>atha vimalaprabho nāma śuddhāvāsakāyiko devaputraḥ, sa divyāni cīvarāṇi kāṣāyaraṅgaraktāni kalpikāni śramaṇasārūpyāṇi bodhisattvāyopanāmayati sma | bodhisattvaśca tāni gṛhītvā pūrvāhṇe nivāsya saṃghāṭīprāvṛtya gocaragrāmābhimukho ’bhut ||</p>
<p><a class='sc' id='42'></a>tatra devatābhirurubilvāsenāpatigrāmake nandikagrāmikaduhituḥ sujātāyā ārocitamabhūdardharātrasamaye—yadarthaṃ tvaṃ mahāyajñaṃ yajase tasmādvratāduttīrṇaḥ saḥ | subhagamaudārikamāhāramāhariṣyati | tvayā ca pūrve praṇidhānaṃ kṛtam—mama bhojanaṃ bhuktvā bodhisattvo ’nuttarāṃ samyaksaṃbodhimabhisaṃbudhyeta iti | yatte karaṇīyaṃ tatkuruṣveti ||</p>
<p><a class='sc' id='43'></a>atha khalu bhikṣavaḥ sujātā nandikagrāmaduhitā teṣāṃ devatānāṃ tadvacanaṃ śrutvā śīghraṃ gosahasrasya kṣīrātsaptakṛtsāroddhṛtādagryamojomaṇḍaṃ gṛhṇīte sma | gṛhītvā ca sā tatkṣīra(mabhinavama)bhinavaistaṇḍulairabhinavāyāṃ sthālyāmabhinavāṃ cullīmupalipya tadbhojanaṃ sādhayati sma | tasmiṃśca sādhyamāne imāni pūrvanimittāni saṃdṛśyante sma—tasmin khalvapi kṣīre śrīvatsasvastikanandyāvartapadmavardhamānādīni maṅgalyāni saṃdṛśyante sma | tatastasyā etadabhūt—yādṛśānīmāni pūrvanimittāni saṃdṛśyante, niḥsaṃśayamidaṃ bhojanaṃ bhuktvā bodhisattvo ’nuttarāṃ samyaksaṃbodhiṃ prāpsyati | sāmudrajñānavidhijñaśca naimittikastaṃ pradeśaṃ prāpto ’bhūt | so ’pi tathaivāmṛtādhigamanameva vyākṛtavān | tataḥ sujātā taṃ pāyasaṃ pakvaṃ sthaṇḍilamupalipya puṣpairavakīrya gandhodakenābhyukṣya āsanaṃ prajñāpya satkṛtyottarāṃ nāma ceṭīmāmantrayate sma—gacchottare brāhmaṇamānaya | ahamidaṃ madhupāyasamavalokayāmi | sādhvārya iti pratiśrutya uttarā pūrvāṃ diśamagamat | sā tatra bodhisattvaṃ paśyati sma | tathaiva dakṣiṇām | bodhisattvameva paśyati sma | evaṃ paścimāmuttarāmeva diśaṃ gacchati sma, tatra tatra bodhisattvamevādrākṣīt | tena khalu punaḥ samayena śuddhāvāsakāyikairdevaputraiḥ sarve ’nyatīrthikā nigṛhītā abhūvan | na kaścit saṃdṛśyate sma | tataḥ sā āgatvā svāminīmevamāha—na khalvārye anyaḥ kaścid dṛśyate śramaṇo vā brāhmaṇo vā, anyatra yato yata eva gacchāmi, tatra tatra śramaṇameva sundaraṃ paśyāmi | sujātā āha—gacchottare sa eva brāhmaṇaḥ, sa eva śramaṇaḥ | tasyaivārthe ’yamārambhaḥ | tamevānayeti | sādhvārye ityuttarā gatvā bodhisattvasya caraṇayoḥ praṇipatya sujātāyā <a class='vai58' id='vai58196'></a> nāmnopanimantrayate sma | tato bhikṣavo bodhisattvaḥ sujātāyā grāmikaduhiturniveśanaṃ gatvā prajñapta evāsane nyaṣīdat | atha khalu bhikṣavaḥ sujātā grāmikaduhitā suvarṇamayīṃ pātrīṃ madhupāyasapūrṇāṃ bodhisattvasyopanāmayati sma ||</p>
<p><a class='sc' id='44'></a>atha bodhisattvasyaitadabhavat—yādṛśamidaṃ sujātayā bhojanamupanāmitam, niḥsaṃśayamahamadyainaṃ bhojanaṃ bhuktvā anuttarāṃ samyaksaṃbodhimabhisaṃbhotsyate ||</p>
<p><a class='sc' id='45'></a>atha bodhisattvastadbhojanaṃ pratigṛhya sujātāṃ grāmikaduhitarametadavocat—iyaṃ bhagini suvarṇapātrī | kiṃ kriyatām? sā āha—tavaiva bhavatviti | bodhisattva āha—na mamedṛśena bhājanena prayojanam | sujātā āha—yatheṣṭaṃ kriyatām | nāhaṃ vinā bhājanena kasyacidbhojanaṃ prayacchāmi ||</p>
<p><a class='sc' id='46'></a>atha bodhisattvastaṃ piṇḍapātramādāyorubilvāyā niṣkramya nāganadīṃ pūrvāhṇakālasamaye nadīṃ nairañjanāmupasaṃkramya taṃ piṇḍapātraṃ cīvarāṇi caikānte nikṣipya nadīṃ nairañjanāmavatarati sma gātrāṇi śītalīkartum ||</p>
<p><a class='sc' id='47'></a>bodhisattvasya khalu punarbhikṣavaḥ snāyato ’nekāni devaputraśatasahasrāṇi divyāgurucandanacūrṇavilepanairnadīmāloḍayanti sma | divyāni ca nānāvarṇāni kusumāni jale kṣipanti sma yaduta bodhisattvasya pūjākarmaṇe ||</p>
<p><a class='sc' id='48'></a>tena khalu punaḥ samayena nairañjanā nadī divyairgandhaiḥ puṣpaiśca samākulā vahati sma | yena ca gandhodakena bodhisattvaḥ snāto ’bhūt, taṃ devaputrakoṭīniyutaśatasahasrāṇyabhyutkṣipya svakasvakāni bhavanāni nayanti sma caityārthaṃ pūjārthaṃ ca ||</p>
<p><a class='sc' id='49'></a>yāni ca bodhisattvasya keśaśmaśrūṇyabhūvan, tāni sarvāṇi sujātā grāmikaduhitā maṅgalyānīti kṛtvā caityārthaṃ pūjārthaṃ ca parigṛhṇīte sma ||</p>
<p><a class='sc' id='50'></a>nadyuttīrṇaśca bodhisattvaḥ pulinaṃ nirīkṣate sma upaveṣṭukāmaḥ | atha yā nairañjanāyāṃ nadyāṃ nāgakanyā sā dharaṇitalādabhyudgabhya maṇimayaṃ (manoramaṃ) bhadrāsanaṃ bodhisattvāyopanāmayati sma | tatra bodhisattvo niṣadya yāvadarthaṃ taṃ madhupāyasaṃ paribhuṅkte sma sujātāyā grāmikaduhituranukampāmupādāya | paribhujya ca tāṃ suvarṇapātrīmanapekṣo vāriṇi prākṣipati sma | kṣiptamātrāṃ ca tāṃ sāgaro nāgarājaścittikārabahumānajāto gṛhītvā svabhavanābhimukhaḥ prasthito ’bhut pūjārheti kṛtvā | atha daśaśatanayanaḥ puraṃdaro garuḍarūpamabhinirmāya vajratuṇḍo bhūtvā sāgarasya nāgarājasyāntikāttāṃ suvarṇapātrīṃ hartumārabdhaḥ | yadā na śaknoti sma, tadā svarūpeṇādareṇa yācitvā trāyatriṃśadbhavanaṃ nītavān pūjārthaṃ caityārthaṃ ca | nītvā pātrīyātrāṃ nāma parvaṇi pravartitavān | adyāpi ca trāyatriṃśeṣu deveṣu pratisaṃvatsaraṃ pātrīmaho vartate | tacca bhadrāsanaṃ tayaiva nāgakanyayā parigṛhītaṃ caityārthaṃ pūjārthaṃ ca ||</p>
<p><a class='sc' id='51'></a><a class='vai58' id='vai58197'></a>samantaparibhuktaśca bhikṣavo bodhisattvenaudārika āhāraḥ | atha tatkṣaṇameva bodhisattvasya puṇyabalena prajñābalena pūrvikā kāye śubhavarṇapuṣkaratā prādurabhūt | dvātriṃśacca mahāpuruṣalakṣaṇāni aśītiścānuvyañjanāni vyāmaprabhatā ca | tatredamucyate—</p>
<blockquote class='gatha'>
<p><a class='sc' id='52'></a>ṣaḍvarṣa vrata uttaritva bhagavān evaṃ matiṃ cintayan so ’haṃ dhyānaabhijñajñānabalavānevaṃ kṛśāṅgo ’pi san |<br>
gaccheyaṃ drumarājamūlaviṭapaṃ sarvajñatāṃ buddhituṃ no me syādanukampitā hi janatā evaṃ bhavet paścimā || <a class='gn' id='18.23'></a></p>
<p><a class='sc' id='53'></a>yattvaudārika bhuktva bhojanavaraṃ kāye balaṃ kṛtvanā gaccheyaṃ drumarājamūlaviṭapaṃ sarvajñatāṃ budhyitum |<br>
mā haivetvarapuṇya devamanujā lūhena jñānekṣiṇo no śaktā siya budhyanāya amṛtaṃ kāyena te durbalāḥ || <a class='gn' id='18.24'></a></p>
<p><a class='sc' id='54'></a>sā ca grāmikadhīta pūrvacaritā nāmnā sujātā iti<br>
yajñā nityu yajāti evamanasā siddhe vrataṃ nāyake |<br>
sā devāna niśāmya codana tadā gṛhyā madhūpāyasaṃ<br>
upagamyā naditīri hṛṣṭamanasā nairañjanāyāḥ sthitā || <a class='gn' id='18.25'></a></p>
<p><a class='sc' id='55'></a>so cākalpasahasracīrṇacarito śāntapraśāntendriyo<br>
devairnāgagaṇairṛṣī parivṛto āgatya nairañjanām |<br>
tīrṇastāraku pārasattva matimāṃ snāne matiṃ cintayan<br>
oruhyā nadi snāpi śuddhavimalo lokānukampī muniḥ || <a class='gn' id='18.26'></a></p>
<p><a class='sc' id='56'></a>devā koṭisahasra hṛṣṭamanasā gandhāmbu cūrṇāni ca<br>
oruhyā nadi loḍayanti salilaṃ snānārtha sattvottame |<br>
snānā snātvana bodhisattva vimalastīre sthitaḥ sūrataḥ<br>
harṣurdevasahasra snānasalilaṃ pūjārtha sattvottame || <a class='gn' id='18.27'></a></p>
<p><a class='sc' id='57'></a>kāṣāyāni ca vastra nirmala śubhā tā devaputro dade<br>
kalpīyāni ca saṃnivāsya bhagavāṃstīre hi nadyāḥ sthitaḥ |<br>
nāgākanya udagra hṛṣṭamanasā bhadrāsanaṃ sā nyaṣīt<br>
yatrāsau niṣasāda śāntamanaso lokasya cakṣuṣkaraḥ || <a class='gn' id='18.28'></a></p>
<p><a class='sc' id='58'></a><a class='vai58' id='vai58198'></a>dattvā bhojanu sā sujāta matimāṃ svarṇāmaye bhājane<br>
vanditvā caraṇāni sā pramuditā paribhuṅkṣva me sārathe |<br>
bhuktvā bhojanu yāvadartha matimān pātrīṃ jale prākṣipat<br>
tāṃ jagrāha puraṃdaraḥ suraguruḥ pūjāṃ kariṣyāmyaham || <a class='gn' id='18.29'></a></p>
<p><a class='sc' id='59'></a>yada bhuktaṃ ca jinena bhojanavaraṃ odārikaṃ tatkṣaṇe<br>
tasyā kāyabalaṃ ca tejaśiriyā pūrvaṃ yathā saṃsthitam |<br>
dharmā kṛtva kathā sujāta maruṇāṃ kṛtvā ca arthaṃ bahuṃ<br>
siṃho haṃsagatirgajendragamano bodhidrumaṃ saṃsthitaḥ || <a class='gn' id='18.30'></a></p>
</blockquote>
<p class='endsection'><a class='sc' id='60'></a>|| iti śrīlalitavistare nairañjanāparivarto nāmāṣṭādaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

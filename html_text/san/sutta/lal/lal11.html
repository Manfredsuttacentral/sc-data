<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal11' lang='san'>
<header>
<ul>
<li class='division'>Lalitavistaraḥ |</li>
</ul>
<h1>11: kṛṣigrāmaparivarta ekādaśaḥ</h1>
</header>
<p><a class='sc' id='1'></a><a class='vai58' id='vai5890'></a>iti hi bhikṣavo yāvadvivṛddhaḥ kumāraḥ | athāpareṇa samayena kumārastadanyaiḥ kumārairamātyaputraiḥ sārdhaṃ kṛṣigrāmavalokayituṃ gacchati sma | avalokya ca kṛṣikarmāntamanyata udyānabhūmiṃ praviśati sma | saṃvignamanāstatra bodhisattva ekākī advitīyo ’nucaṃkramyamāṇo ’nuvicaran jambuvṛkṣamapaśyat prāsādikaṃ darśanīyam | tatra bodhisattvaśchāyāyāṃ paryaṅkena niṣīdati sma | niṣaṇṇaśca bodhisattvaścittaikāgratāmāsādayati sma | āsādya ca viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati sma | sa vitarkavicārāṇāṃ vyupaśamādadhyātmasaṃprasādāccetasa ekotibhāvādavitarkamavicāraṃ samādhijaṃ prītisukhaṃ dvitīyaṃ dhyānamupasaṃpadya viharati sma | sa prītervirāgādupekṣako viharati sma smṛtimān saṃprajānan | sukhaṃ ca kāyena pratisaṃvedayati sma | yattadāryā ācakṣate upekṣakaḥ smṛtimān sukhavihārī niṣprītikaṃ tṛtīyaṃ dhyānamusaṃpadya viharati sma | sa sukhasya ca prahāṇādduḥkhasya ca prahāṇāt pūrvameva ca saumanasyadaurmanasyayorastaṃgamādaduḥkhāsukhamupekṣāsmṛtipariśuddhaṃ caturthaṃ dhyānamupasaṃpadya viharati sma ||</p>
<p><a class='sc' id='2'></a>tena ca samayena pañca ṛṣayo bāhyāḥ pañcābhijñāḥ ṛddhimanto vihāyasaṃgamā dakṣiṇāyā diśa uttarāṃ diśaṃ gacchanti sma | te tasya vanakhaṇḍasyopari gacchantaḥ pratyāhatā iva na śaknuvanti sma gantum | te saṃvignaromakūpajātā imāṃ gāthāmabhāṣanta—</p>
<blockquote class='gatha'>
<p><a class='sc' id='3'></a>vayamiha maṇivajrakūṭaṃ giriṃ merumabhyudgataṃ tiryagatyarthavaistārikaṃ<br>
gaja iva sahakāraśākhākulāṃ vṛkṣavṛndāṃ pradāritva nirdhāvitānekaśaḥ |<br>
vayamiha marūṇāṃ pure cāpyasaktā gatā yakṣagandharvaveśmani cordhvaṃ nabhe niśritā<br>
ima puna vanakhaṇḍamāsādya sīdāma bhoḥ kasya lakṣmī nivarteti ṛddherbalam || <a class='gn' id='11.1'></a><br>
iti ||</p>
</blockquote>
<p><a class='sc' id='4'></a>atha yā tatra vanakhaṇḍadevatā sā tānṛṣīn gāthayādhyabhāṣat—</p>
<blockquote class='gatha'>nṛpatipatikuloditaḥ śākyarājātmajo bālasūryaprakāśaprabhaḥ<br>
sphuṭitakamalagarbhavarṇaprabhaścārucandrānano lokajyeṣṭho viduḥ |<br>
ayamiha vanamāśrito dhyānacintāparo devagandharvanāgendrayakṣārcito<br>
bhavaśataguṇakoṭisaṃvardhitastasya lakṣmī nivarteti ṛddherbalam || <a class='gn' id='11.2'></a><br>
iti ||</blockquote>
<p><a class='sc' id='5'></a>tataste ’dhastādavalokayanto ’drākṣuḥ kumāraṃ śriyā tejasā ca jājvalyamānam | teṣāmetadabhūt—ko nvayaṃ niṣaṇṇaḥ? mā haiva vaiśravaṇo dhanādhipatirbhavet | āhosvinmāraḥ kāmādhipatiḥ | atha mahoragendraḥ | <a class='vai58' id='vai5891'></a> athendro vajradharaḥ | atha rudraḥ kumbhāṇḍādhipatiḥ | atha kṛṣṇo mahotsāhaḥ | uta candro devaputraḥ | uta sūryaḥ sahasraraśmiḥ | uta rājā cakravartī bhaviṣyati? tasyāṃ ca velāyāmimāṃ gāthāmabhāṣanta—</p>
<blockquote class='gatha'>
<p><a class='sc' id='6'></a>rūpaṃ vaiśravaṇātirekavapuṣaṃ vyaktaṃ kubero hyayaṃ<br>
āho vajradharasya caiva pratimā candro ’tha sūryo hyayam |<br>
kāmāgrādhipatiśca vā pratikṛtī rūdrasya kṛṣṇasya vā<br>
śrīmān lakṣaṇacitritāṅgamanagho buddho ’tha vā syādayam || <a class='gn' id='11.3'></a><br>
iti ||</p>
</blockquote>
<p><a class='sc' id='7'></a>tataḥ sā vanadevatā tānṛṣīn gāthayā pratyabhāṣat—</p>
<blockquote class='gatha'>
<p><a class='sc' id='8'></a>yā śrī ca vaiśravaṇe ca vai nivasate yā vā sahasrekṣaṇe<br>
lokānāṃ paripālakeṣu catuṣū yā cāsurendraśriyā |<br>
brahme yā ca sahāpatau nivasate kṛṣṇe ca yā ca śriyā<br>
sā śrī prāpya imaṃ hi śākyatanayaṃ nopaiti kāṃcitkalām || <a class='gn' id='11.4'></a></p>
</blockquote>
<p><a class='sc' id='9'></a>atha khalu te ṛṣayastasyā devatāyā vacanamupaśritya dharaṇītale pratiṣṭhante | te paśyanti sma bodhisattvaṃ dhyāyantamāniñjyamānena kāyena tejorāśimiva jvalantam | te bodhisattvamupanidhyāya gāthābhirabhituṣṭuvuḥ | tatraika āha—</p>
<blockquote class='gatha'>
<p><a class='sc' id='10'></a>loke kleśāgnisaṃtapte prādurbhūto hyayaṃ hradaḥ |<br>
ayaṃ taṃ prāpsyate dharmaṃ yajjagad hlādayiṣyati || <a class='gn' id='11.5'></a></p>
</blockquote>
<p><a class='sc' id='11'></a>aparo ’pyāha—</p>
<blockquote class='gatha'>
<p><a class='sc' id='12'></a>ajñānatimire loke prādurbhūtaḥ pradīpakaḥ |<br>
ayaṃ taṃ prāpsyate dharmaṃ yajjagadbhāsayiṣyati || <a class='gn' id='11.6'></a></p>
</blockquote>
<p><a class='sc' id='13'></a>aparo ’pyāha—</p>
<blockquote class='gatha'>
<p><a class='sc' id='14'></a>śokasāgarakāntāre yānaśreṣṭhamupasthitam |<br>
ayaṃ taṃ prāpsyate dharmaṃ yajjagattārayiṣyati || <a class='gn' id='11.7'></a></p>
</blockquote>
<p><a class='sc' id='15'></a>aparo ’pyāha—</p>
<blockquote class='gatha'>
<p><a class='sc' id='16'></a>kleśabandhanabaddhānāṃ prādurbhūtaḥ pramocakaḥ |<br>
ayaṃ taṃ prāpsyate dharmaṃ yajjaganmocayiṣyati || <a class='gn' id='11.8'></a></p>
</blockquote>
<p><a class='sc' id='17'></a>aparo ’pyāha—</p>
<blockquote class='gatha'>
<p><a class='sc' id='18'></a>jarāvyādhikiliṣṭānāṃ prādurbhūto bhiṣagvaraḥ |<br>
ayaṃ taṃ prāpsyate dharmaṃ jātimṛtyupramocakam || <a class='gn' id='11.9'></a></p>
</blockquote>
<p><a class='sc' id='19'></a><a class='vai58' id='vai5892'></a> atha khalu te ṛṣayo bodhisattvamābhirgāthābhirabhistutvā tripradakṣiṇīkṛtya vihāyasā prakrāntāḥ | rājāpi śuddhodano bodhisattvamapaśyan bodhisattvena vinā na ramate sma | so ’vocat—kumāraḥ kva gataḥ? nainaṃ paśyāmīti | tatra mahājanakāyo nirdhāvito ’bhūt kumāraṃ parigaveṣamāṇaḥ | tato ’nyatama amātyo bodhisattvaṃ paśyati sma jambucchāyāyāṃ paryaṅkaniṣaṇṇaṃ dhyāyantam | sarvavṛkṣāṇāṃ ca tasmin samaye chāyā parivṛttābhūt | jambucchāyā ca bodhisattvasya kāyaṃ na vijahāti sma | sa taṃ dṛṣṭvā āścaryaprāptastuṣṭa udagra āttamanāḥ pramuditaḥ prītisaumanasyajātaḥ śīghraṃ śīghraṃ tvaramāṇarūpo rājānaṃ śuddhodanamupasaṃkramya gāthābhyāmadhyabhāṣata—</p>
<blockquote class='gatha'>
<p><a class='sc' id='20'></a>paśya deva kumāro ’yaṃ jambucchāyāhi dhyāyati |<br>
yathā śakro ’thavā brahmā śriyā tejena śobhate || <a class='gn' id='11.10'></a></p>
<p><a class='sc' id='21'></a>yasya vṛkṣasya chāyāyāṃ niṣaṇṇo varalakṣaṇaḥ |<br>
sainaṃ na jahate chāyā dhyāyantaṃ purūṣottamam || <a class='gn' id='11.11'></a></p>
</blockquote>
<p><a class='sc' id='22'></a>atha rājā śuddhodano yena sa jambuvṛkṣastenopasaṃkrāmat | so ’drākṣīdbodhisattvaṃ śriyā tejasā ca jvalantam | dṛṣṭā caimāṃ gāthāmabhāṣat—</p>
<blockquote class='gatha'>
<p><a class='sc' id='23'></a>hutāśano vā girimūrdhni saṃsthitaḥ śaśīva nakṣatragaṇānucīrṇaḥ |<br>
vepanti gātrāṇi mi paśyato imaṃ dhyāyantu tejo nu pradīpakalpam || <a class='gn' id='11.12'></a></p>
</blockquote>
<p><a class='sc' id='24'></a>sa bodhisattvasya pādāvabhivandyemāṃ gāthāmabhāṣat—</p>
<blockquote class='gatha'>
<p><a class='sc' id='25'></a>yadā cāsi mune jāto yadā dhyāyasi cārciman |<br>
ekadvirapi te nātha pādau vande vināyaka || <a class='gn' id='11.13'></a></p>
</blockquote>
<p><a class='sc' id='26'></a>tatra triphalavāhakā dārakāḥ śabdaṃ kurvanti sma | tānamātyā evamāhuḥ—mā śabdaṃ mā śabdaṃ kārṣṭeti | te ’vocan—kimetaditi | amātyā āhuḥ—</p>
<blockquote class='gatha'>
<p><a class='sc' id='27'></a>vyāvṛtte timiranudasya maṇḍale ’pi vyomābhaṃ śubhavaralakṣaṇāgradhārim |<br>
dhyāyantaṃ girinicalaṃ narendraputraṃ siddhārthaṃ na jahati saiva vṛkṣachāyā || <a class='gn' id='11.14'></a></p>
</blockquote>
<p><a class='sc' id='28'></a>tatredamucyate—</p>
<blockquote class='gatha'>
<p><a class='sc' id='29'></a>grīṣme vasanta samudāgata jeṣṭhamāse saṃpuṣpite kusumapallavasaṃprakīrṇe |<br>
kroñcāmayūraśukasārikasaṃpraghuṣṭe bhūyiṣṭha śākiyasutā abhiniṣkramanti || <a class='gn' id='11.15'></a></p>
<p><a class='sc' id='30'></a><a class='vai58' id='vai5893'></a>chando ’bhyuvāca parivāritu dārikebhiḥ hantā kumāra vani gacchama locanārtham |<br>
kiṃ te gṛhe nivasato hi yathā dvijasya hanta vrajāma vaya codananārisaṃgham || <a class='gn' id='11.16'></a></p>
<p><a class='sc' id='31'></a>madhyāhnakālasamaye suviśuddhasattvaḥ pañcāśataiḥ parivṛtaiḥ saha ceṭakebhiḥ |<br>
na ca mātu naiva ca pituḥ prativedayitvā so ’buddha niṣkrāmiti gacchi kṛṣāṇagrāmam || <a class='gn' id='11.17'></a></p>
<p><a class='sc' id='32'></a>tasmiṃśca pārthivavarasya kṛṣāṇagrāme jambudrumo ’bhavadanekaviśālaśākhaḥ |<br>
dṛṣṭvā kumāra pratibuddha dukhena cotto dhiksaṃskṛteti bahuduḥkha kṛṣī karoti || <a class='gn' id='11.18'></a></p>
<p><a class='sc' id='33'></a>so jambuchāyamupagamya vinītacitto tṛṇakāni gṛhya svaya saṃstaru saṃstaritvā |<br>
paryaṅkamābhujiya ujju karitva kāyaṃ catvāri dhyāna śubha dhyāyi sa bodhisattvaḥ || <a class='gn' id='11.19'></a></p>
<p><a class='sc' id='34'></a>pañcā ṛṣī khagapathena hi gacchamānā jambūya mūrdhni na prabhonti parākrametum |<br>
te visthitā nihatamānamadāśca bhūtvā sarve samagrasahitā samudīkṣayanto || <a class='gn' id='11.20'></a></p>
<p><a class='sc' id='35'></a>vaya meruparvatavaraṃ tatha cakravālān nirbhidya gacchama javena asajjamānāḥ |<br>
te jambuvṛkṣa na prabhoma atikrametuṃ ko nvatra heturayamadya bhaviṣyatīha || <a class='gn' id='11.21'></a></p>
<p><a class='sc' id='36'></a>avatīrya medinitale ca pratiṣṭhihitvā paśyanti śākyatanayaṃ tahi jambumūle |<br>
jambunadārcisadṛśaṃ prabhatejaraśmiṃ paryaṅkabandhu tada dhyāyatu bodhisattvam || <a class='gn' id='11.22'></a></p>
<p><a class='sc' id='37'></a><a class='vai58' id='vai5894'></a>te vismitā daśanakhā kariyāna mūrdhni praṇatā kṛtāñjalipuṭā nipatan krameṣu |<br>
sādho sujāta sumukhaṃ karuṇā jagasya śīghraṃ vibuddha amṛte vinayasva sattvān || <a class='gn' id='11.23'></a></p>
<p><a class='sc' id='38'></a>parivṛtta sūrya na jahī sugatasya chāyā olambate drumavaraṃ yatha padmapatram |<br>
devā sahasra bahavaḥ sthita añjalībhiḥ vandanti tasya caraṇau kṛtaniścayasya || <a class='gn' id='11.24'></a></p>
<p><a class='sc' id='39'></a>śuddhodanaśca svagṛhe parimārgamāṇaḥ saṃpṛcchate kva nu gataḥ sa hi me kumāraḥ |<br>
mātṛsvasā avaci mārgata no labhāmi saṃpṛcchatā narapate kva gataḥ kumāraḥ || <a class='gn' id='11.25'></a></p>
<p><a class='sc' id='40'></a>śuddhodanastvaritu pṛcchati kāñcukīyaṃ dauvārikaṃ tathapi cāntajanaṃ samantāt |<br>
dṛṣṭaṃ kumāra mama kenaci niṣkramanto śṛṇute varūpagatu deva kṛṣāṇagrāmam || <a class='gn' id='11.26'></a></p>
<p><a class='sc' id='41'></a>so śīghrameva tvaritaṃ saha śākiyebhiḥ niṣkrāntu prekṣi kṛṣigrāmagiriṃ praviṣṭam |<br>
yatha sūryakoṭiniyutāni samudgatāni tatha prekṣate hitakaraṃ śiriyā jvalantam || <a class='gn' id='11.27'></a></p>
<p><a class='sc' id='42'></a>mukuṭaṃ ca khaṅga tatha pāduka chorayitvā kṛtvā daśāṅguli śire abhivandite tam |<br>
sādhū subhūtavacanā ṛṣayo mahātmā vyaktaṃ kumāra abhiniṣkrami bodhihetoḥ || <a class='gn' id='11.28'></a></p>
<p><a class='sc' id='43'></a>paripūrṇa dvādaśaśatā suprasannadevāḥ paccāśatā upagatā yatha śākiyānām |<br>
dṛṣṭvā ca ṛddhi sugate guṇasāgarasya saṃbodhicittu janayaṃ dṛḍhaāśayena || <a class='gn' id='11.29'></a></p>
<p><a class='sc' id='44'></a><a class='vai58' id='vai5895'></a>so kampayitva trisahasra aśeṣabhūmiṃ smṛtu saṃprajānu pratibuddha tataḥ samādheḥ |<br>
brahmasvaraḥ pitaramālapate dyutīmān utsṛjya tāta kṛṣigrāmabhato gaveṣa || <a class='gn' id='11.30'></a></p>
<p><a class='sc' id='45'></a>yadi svarṇakāryu ahu svarṇa pravarṣayiṣye yadi vastrakāryu ahameva pradāsyi vastrāṃ |<br>
atha dhānyakāryu ahameva pravarṣayiṣye samyakprayukta bhava sarvajage narendra || <a class='gn' id='11.31'></a></p>
<p><a class='sc' id='46'></a>anuśāsayitva pitaraṃ janapāriṣadyāṃ tasmin kṣaṇe puravaraṃ puna so pravekṣī |<br>
anuvartamāna jagataḥ sthihate puresmiṃ naiṣmkramyayuktamanasaḥ suviśuddhasattvaḥ || <a class='gn' id='11.32'></a><br>
iti ||</p>
</blockquote>
<p class='endsection'><a class='sc' id='47'></a>|| iti śrīlalitavistare kṛṣigrāmaparivarto nāma ekādaśo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

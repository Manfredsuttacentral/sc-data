<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal9' lang='san'>
<header>
<ul>
<li class='division'>Lalitavistaraḥ |</li>
</ul>
<h1>9: ābharaṇaparivarto navamaḥ</h1>
</header>
<p><a class='sc' id='1'></a><a class='vai58' id='vai5885'></a>atha khalu bhikṣava udayano nāma brāhmaṇo rājñaḥ purohita udāyinaḥ pitā, sa pañcamātrairbrāhmaṇaśataiḥ parivṛto hastottare citrānakṣatre rājānaṃ śuddhodanamupasaṃkramyaivamāha—yatkhalu devo jānīyādābharaṇāni kumārāya kriyantāmiti | taṃ rājā āha—bāḍham | gāḍhaṃ kriyatāmiti ||</p>
<p><a class='sc' id='2'></a>tatra rājñā śuddhodanena pañcamātraiśca śakyaśataiḥ pañcamātrāṇyābharaṇaśatāni kāritānyabhūvan | tadyathā—hastābharaṇāni pādābharaṇāni mūrdhābharaṇāni kaṇṭhābharaṇāni mudrikābharaṇāni karṇikāyākeyūrāṇi mekhalāsuvarṇasūtrāṇi kiṅkiṇījālāni ratnajālāni maṇipratyuptāni pādukā nānāratnasamalaṃkṛtā hārāḥ kaṭakā harṣā mukuṭāni | kārayitvā ca puṣyanakṣatrayogenānuyuktena te śākyā rājānaṃ śuddhodanamupasaṃkramyaivamāhuḥ—hanta deva maṇḍyatāṃ kumāra iti | rājā āha—alamalaṃkṛtaśca pūjitaśca bhavadbhiḥ kumāraḥ | mayāpi (kumārasya) sarvābharaṇāni kāritāni | te ’vocan— saptasaptarātriṃdivānyapyasmākamābharaṇāni kumāraḥ kāya ābadhnātu | tato ’smākamamogho vyāyāmo bhaviṣyatīti ||</p>
<p><a class='sc' id='3'></a>tatra rātrau vinirgatāyāmāditya udite vimalavyūhanāmodyānaṃ tatra bodhisattvo nirgato ’bhūt | tatra mahāprajāpatyā gautamyā bodhisattvo ’ṅke gṛhīto ’bhut | aśītiśca strīsahasrāṇi pratyudgamya bodhisattvasya vadanaṃ prekṣante sma | daśa ca kanyāsahasrāṇi pratyudgamya bodhisattvasya vadanaṃ prekṣante sma | pañca ca brāhmaṇasahasrāṇi pratyudgamya bodhisattvasya vadanaṃ prekṣante sma | tatra yāni bhadrikeṇa śākyarājenābharaṇāni kāritānyabhūvan, tāni bodhisattvasya kāye ābadhyante sma | tāni samanantarābaddhāni bodhisattvasya kāyaprabhayā jihmīkṛtānyabhūvan, na bhāsante sma, na tapanti sma, na virocanti sma | tadyathāpi nāma jāmbūnadasya suvarṇasya purato masipiṇḍa upanikṣipto na bhāsati na tapati na virocate, evameva tānyābharaṇāni bodhisattvasya kāyaprabhayāspṛṣṭāni na bhāsante na tapanti na virocante sma | evaṃ yā yā ābharaṇavikṛtirbodhisattvasya kāya ābadhyate sma, sā sā jihmībhavati sma tadyathāpi nāma masipiṇḍaḥ ||</p>
<p><a class='sc' id='4'></a>tatra vimalā nāmodyānadevatā sā audārikamātmabhāvamabhisaṃdarśya purataḥ sthitvā rājānaṃ śuddhodanaṃ taṃ ca mahāntaṃ śākyagaṇaṃ gāthābhirabhibhāṣate sma—</p>
<blockquote class='gatha'>
<p><a class='sc' id='5'></a>sarveyaṃ trisahasra medinī sanagaranigamā pūrṇā kāñcanasaṃcitā bhavet surucira vimalā |<a class='vai58' id='vai5886'></a><br>
ekā kākiṇi jāmbukāñcane bhavati upahatā nā bhāsī itaraḥ sa kāñcana prabhasirirahitaḥ || <a class='gn' id='9.1'></a></p>
<p><a class='sc' id='6'></a>jāmbūkāñcanasaṃnibhā punarbhavet sakara iya mahī<br>
rome ābha pramukta nāyake hirisiribharite |<br>
nā bhāsī na tapī na śobhate na ca prabhavati<br>
ābhāye sugatasya kāyi no bhavati yatha masiḥ || <a class='gn' id='9.2'></a></p>
<p><a class='sc' id='7'></a>sve tejena ayaṃ svalaṃkṛto guṇaśatabharito<br>
no tasyābharaṇā virociṣū suvimalavapuṣaḥ |<br>
candrasūryaprabhāśca jyotiṣā tatha maṇijvalanāḥ<br>
śakrabahmaprabhā na bhāsate purata śirighane || <a class='gn' id='9.3'></a></p>
<p><a class='sc' id='8'></a>yasyā lakṣaṇi kāyu citritaḥ purimaśubhaphalaiḥ<br>
kiṃ tasyābharaṇebhiritvaraiḥ parakṛtakaraṇaiḥ |<br>
apanethā bharaṇā ma heṭhatā abudha budhakaraṃ<br>
nāyaṃ kṛttimabhūṣaṇārthika paramamatikaraḥ || <a class='gn' id='9.4'></a></p>
<p><a class='sc' id='9'></a>ceṭasyābharaṇāni dethime surucira vimalā<br>
sahajāto ya subhūṣi chandako nṛpatikulaśubhe |<br>
tuṣṭā śākiya vismitāśca abhavanpramuditamanaso<br>
vṛddhiḥ śākyakulanandasya cottamā bhaviṣyati vipulā || <a class='gn' id='9.5'></a></p>
</blockquote>
<p><a class='sc' id='10'></a>ityuktvā sā devatā bodhisattvaṃ divyaiḥ puṣpairabhyavakīrya tatraivāntaradhāt ||</p>
<p class='endsection'><a class='sc' id='11'></a>|| iti śrīlalitavistare ābharaṇaparivarto nāma navamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

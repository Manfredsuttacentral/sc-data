<!DOCTYPE html>
<html>
<head>
<meta charset='UTF-8'>
<meta name='author' content='Fumio Enomoto'>
<title></title>
</head>
<body>
<article id='sag' lang='san'>
<header>
<ul>
<li class='division'>Yogācārabhūmi</li>
</ul>
<h1>Śarīrārthagāthā</h1>
</header>
<blockquote>
<p><a class='sag' id='1.1' data-uid='sag1.1'></a>pāpaṃ na kuryān manasā na vācā kāyena vā kiṃcana sarvaloke<br>
riktaḥ kāmaiḥ smṛtimān saṃprajānaṃ duḥkhaṃ na seveta anarthasaṃhitam</p>
</blockquote>
<blockquote>
<p><a class='sag' id='2.1' data-uid='sag2.1'></a>ākhyeyasaṃjñinaḥ satvā ākhyeye ’smin pratiṣṭhitāḥ<br>
ākhyeyam aparijñāya yogam āyānti mṛtyunaḥ</p>
<p><a class='sag' id='2.2' data-uid='sag2.2'></a>ākhyeyaṃ tu parijñāya ākhyātāraṃ na manyate<br>
tad vai na vidyate tasya vadeyur yena taṃ pare</p>
<p><a class='sag' id='2.3' data-uid='sag2.3'></a>samo viśeṣa uta vāpi hīno yo manyate sa vivadeta tena<br>
vidhātraye ’smin na vikampate yaḥ samo viśiṣṭaś ca na tasya bhavati</p>
<p><a class='sag' id='2.4' data-uid='sag2.4'></a>ācchidya tṛṣṇām iha nāmarūpe prahāya mānaṃ ca na saṃgam eti<br>
taṃ śāntadhūmam anighaṃ nirāśaṃ nādrākṣus te devamanuṣyaloke<br>
iha bāhirataś ca</p>
</blockquote>
<blockquote>
<p><a class='sag' id='3.1' data-uid='sag3.1'></a>kāmarāgābhibhūtatvāc cittaṃ me paridahyate<br>
aṃga me gautama brūhi śāntiṃ tvam anukaṃpayā</p>
<p><a class='sag' id='3.2' data-uid='sag3.2'></a>viparyāsena saṃjñānāṃ cittaṃ te paridahyate<br>
nimittaṃ varjyatāṃ tasmāc chubhaṃ rāgopasaṃhitaṃ</p>
<p><a class='sag' id='3.3' data-uid='sag3.3'></a>aśubhāṃ bhāvaya sadā tvam ekāgraḥ susamāhitaḥ<br>
nirvāpayāśu rāgāgniṃ dahyase mā punaḥ punaḥ</p>
<p><a class='sag' id='3.4' data-uid='sag3.4'></a>saṃskārāvaratāṃ paśya duḥkhato ’nātmatas tathā<br>
smṛtiṃ kāyagatāṃ kṛtvā nirvedabahulo bhava</p>
<p><a class='sag' id='3.5' data-uid='sag3.5'></a>bhāvyatām animittaṃ ca mānānuśayanāśanaṃ<br>
tato mānābhisamayād duḥkhasyāntaṃ kariṣyasi</p>
</blockquote>
<h2>kumārikāpraśnagāthā</h2>
<blockquote>
<p><a class='sag' id='4.1' data-uid='sag4.1'></a>kathaṃvihārabahulo bhikṣuḥ pañcaughatīrṇas taratīha ṣaṣṭhaṃ<br>
kathaṃdhyāyī vipulāṃ kāmatṛṣṇāṃ tīrṇo bhavaty apratilabdhayoktraḥ</p>
<p><a class='sag' id='4.2' data-uid='sag4.2'></a>praśrabdhakāyaḥ suvimuktacitto hy asaṃskurvan smṛtimān akopyaḥ<br>
ājñāya dharmam avitarkadhyāyī kopaspṛhāstyānadoṣaiḥ viyuktaḥ</p>
<p><a class='sag' id='4.3' data-uid='sag4.3'></a>evaṃvihārabahulo bhikṣuḥ pañcaughatīrṇas taratīha ṣaṣṭhaṃ<br>
evaṃdhyāyī vipulāṃ kāmatṛṣṇāṃ tīrṇo bhavaty apratilabdhayoktraḥ</p>
</blockquote>
<blockquote>
<p><a class='sag' id='5.1' data-uid='sag5.1'></a>nityotrasto hy ayaṃ loko nityodvignā iyaṃ prajā<br>
anutpanneṣu duḥkheṣu samutpanneṣu vā punaḥ<br>
yadi kiṃcid anutrastaṃ pṛṣṭa ācakṣva tan mama</p>
<p><a class='sag' id='5.2' data-uid='sag5.2'></a>nānyatra jñānatapaso nānyatrendriyanigrahāt<br>
nānyatra sarvasaṃtyāgān mokṣaṃ paśyāmi devate</p>
<p><a class='sag' id='5.3' data-uid='sag5.3'></a>cirasya bata paśyāmi brāhmaṇaṃ parinirvṛtaṃ<br>
sarvavairabhayātītaṃ tīrṇaṃ loke viṣaktikām</p>
</blockquote>
<blockquote>
<p><a class='sag' id='6.1' data-uid='sag6.1'></a>kenābhivarṇā janatā praṇītā mārgaś ca nairyāṇikataḥ prayuktaḥ<br>
kutra sthitaḥ kutra ca śikṣamāṇo nāyaṃ martyaḥ paralokād bibheti</p>
<p><a class='sag' id='6.2' data-uid='sag6.2'></a>yaḥ śīlavāñ jñānavān bhāvitātmā samāhitaḥ smṛtimān ṛjugataś ca<br>
sarve ’sya śokajvarathāḥ prahīṇāḥ samyaksmṛto yasya cittaṃ vimuktaṃ</p>
<p><a class='sag' id='6.3' data-uid='sag6.3'></a>tenābhivarṇā janatā praṇītā mārgaś ca nairyāṇikataḥ prayuktaḥ<br>
atra sthitaḥ atra ca śikṣamāṇo nāyaṃ martyaḥ paralokād bibheti</p>
</blockquote>
<blockquote>
<p><a class='sag' id='7.1' data-uid='sag7.1'></a>kathaṃ yaśasvī bhavati kathaṃ bhavati bhogavān<br>
kathaṃ kīrtim avāpnoti kathaṃ mitrāṇi vindati</p>
<p><a class='sag' id='7.2' data-uid='sag7.2'></a>śīlād yaśasvī bhavati dānād bhavati bhogavān<br>
satyena kīrtim āpnoti dadan mitrāṇi vindati</p>
</blockquote>
<blockquote>
<p><a class='sag' id='8.1' data-uid='sag8.1'></a>kutaḥ sarā nivartante kutra vartma na vartate<br>
kutra duḥkhasukhaṃ loke niḥśeṣam uparudhyate</p>
<p><a class='sag' id='8.2' data-uid='sag8.2'></a>cakṣuḥ śrotraṃ tathā ghrāṇaṃ jihvā kāyo manas tathā<br>
yatra nāma ca rūpaṃ ca niḥśeṣam uparuhyate</p>
<p><a class='sag' id='8.3' data-uid='sag8.3'></a>tataḥ sarā nivartante tatra vartma na vartate<br>
tatra duḥkhasukhaṃ loke niḥśeṣam uparudhyate</p>
</blockquote>
<blockquote>
<p><a class='sag' id='9.1' data-uid='sag9.1'></a>kena svid oghaṃ tarati kenottarati cārṇavaṃ<br>
duḥkhaṃ tyajati kena svit kena svit pariśudhyati</p>
<p><a class='sag' id='9.2' data-uid='sag9.2'></a>śraddhayā tarati hy ogham apramādena cārṇavaṃ<br>
vīryeṇa duḥkhaṃ tyajati prajñayā pariśudhyati</p>
</blockquote>
<blockquote>
<p><a class='sag' id='10.1' data-uid='sag10.1'></a>ka etam oghaṃ tarati rātriṃdivam atandritaḥ<br>
anālambe ’pratiṣṭhe ca ko gaṃbhīre na sīdati</p>
<p><a class='sag' id='10.2' data-uid='sag10.2'></a>sarvataḥ śīlasaṃpannaḥ prajñāvān susamāhitaḥ<br>
adhyātmacintī smṛtimāṃs taratīmaṃ sudustaraṃ</p>
<p><a class='sag' id='10.3' data-uid='sag10.3'></a>viraktaḥ kāmasaṃjñābhyo rūpasaṃyojanātigaḥ<br>
anālambe ’pratiṣṭhe ca sa gaṃbhīre na sīdati</p>
</blockquote>
<blockquote>
<p><a class='sag' id='11.1' data-uid='sag11.1'></a>rāgadveṣau bhagavan kinnidānāv aratiratī romaharṣaḥ kuto ’yam<br>
kutaḥsamutthāś ca mano vitarkāḥ kumārakā dhātrīm ivāśrayante</p>
<p><a class='sag' id='11.2' data-uid='sag11.2'></a>snehajā ātmasaṃbhūtā nyagrodhaskandhakā yathā<br>
pṛthagviṣaktāḥ kāmeṣu mālutā vā latā vane</p>
<p><a class='sag' id='11.3' data-uid='sag11.3'></a>rāgaś ca dveṣaś ca itonidānāv aratiratī romaharṣaḥ ito ’yaṃ<br>
itaḥsamutthāś ca mano vitarkāḥ kumārakā dhātrīm ivāśrayante</p>
<p><a class='sag' id='11.4' data-uid='sag11.4'></a>ye tān prajānanti yatonidānāṃs te tāṃ janā yakṣa vinodayanti<br>
ta arṇavaṃ saṃpratarantīhaugham atīrṇapūrvam apunarbhavāya</p>
</blockquote>
<blockquote>
<p><a class='sag' id='12.1' data-uid='sag12.1'></a>kāryam etad brāhmaṇena prahāṇam akilāsinā<br>
kāmānāṃ viprahāṇārthaṃ na hi kāṃkṣaty asau bhavaṃ</p>
<p><a class='sag' id='12.2' data-uid='sag12.2'></a>sa kāryaṃ brāhmaṇasyāsti kṛtārtho brāhmaṇaḥ smṛtaḥ</p>
<p><a class='sag' id='12.3' data-uid='sag12.3'></a>yāvan na gādhaṃ labhate na tīram āyūhate sarvagātraiḥ sa tāvat<br>
tīraṃ tu labdhveha saṃtiṣṭhati sthale nāyūhate pāragato nirucyate</p>
<p><a class='sag' id='12.4' data-uid='sag12.4'></a>eṣopamā dāmale brāhmaṇasya kṣīṇāsravo yo nipako dhyānalābhī<br>
sarve ’sya śokajvarathāḥ prahīṇāḥ samyaksmṛto yasya cittaṃ vimuktam</p>
</blockquote>
<h2>geya</h2>
<p><a class='sag' id='13' data-uid='sag13'></a>bhikṣo bhikṣo ogham atārṣīḥ</p>
<p>āma devate</p>
<p>anālambe ’pratiṣṭhe ogham atārṣīḥ</p>
<p>āma devate</p>
<p>yathā kathaṃ tvaṃ bhikṣo anālambe apratiṣṭhe ogham atārṣīḥ</p>
<p>yathā yathāhaṃ devate āyūhāmi tathā tathā saṃsīdāmi yathā yathā saṃsīdāmi tathā tathā saṃtiṣṭhe yathā yathā saṃtiṣṭhe tathā tathā uhye yathā yathāhaṃ devate nāyūhāmi tathā tathā na saṃsīdāmīti vistareṇa śuklapakṣo veditavya<span class='supplied'>ḥ</span></p>
<h2>kumārikāpraśnagāthā</h2>
<blockquote>
<p><a class='sag' id='14.1' data-uid='sag14.1'></a>eko ’raṇye prasṛto dhyāyase tvaṃ vittād vihīna uta vā prārthayānaḥ<br>
grāmasya vā kiṃcanāgo nv akārṣīḥ kasmāj janena na karoṣi sakhyaṃ<br>
sakhyaṃ na saṃvidyate kena cit tava</p>
<p><a class='sag' id='14.2' data-uid='sag14.2'></a>arthāprāptyā hṛdayasyeha śāntir jitveha senāṃ priyaśātarūpaṃ<br>
eko dhyāyī sukham asmy anvabhotsaṃ tasmād janena na karomi sakhyaṃ<br>
sakhyaṃ na saṃvidyate kena cid mama</p>
</blockquote>
<blockquote>
<p><a class='sag' id='15' data-uid='sag15'></a>anityā bata saṃskārā utpādavyayadharmiṇaḥ<br>
utpadya hi nirudhyante teṣāṃ vyupaśamaḥ sukham</p>
<p><a class='sag' id='16' data-uid='sag16'></a>apramādo ’mṛtapadaṃ pramādo mṛtyunaḥ padaṃ<br>
apramattā na mriyante pramattās tu sadā mṛtā<span class='supplied'>ḥ</span></p>
<p><a class='sag' id='17' data-uid='sag17'></a>vitarkapramathitasya dehinas tīvrarāgasya śubhānudarśinaḥ<br>
bhūyas tṛṣṇā vivardhate sā gāḍhīkurute ’sya bandhanaṃ</p>
<p><a class='sag' id='18' data-uid='sag18'></a>dharmasthaṃ śīlasaṃpannaṃ hrīmantaṃ satyavādinaṃ<br>
ātmanaḥ priyakartāraṃ taṃ janaḥ kurute priyaṃ</p>
<p><a class='sag' id='19' data-uid='sag19'></a>yat pareṣūpanidhyāyet karma dṛṣṭveha pāpakam<br>
ātmanā tan na kurvīta karmabaddho hi pāpakaḥ</p>
<p><a class='sag' id='20' data-uid='sag20'></a>subhāṣitaṃ hy uttamam āhur āryāḥ priyaṃ vaden nāpriyaṃ tad dvitīyaṃ<br>
satyaṃ vaden nānṛtaṃ tat tṛtīyaṃ dharmaṃ vaden nādharmaṃ tat caturtham</p>
<p><a class='sag' id='21' data-uid='sag21'></a>śraddhātha hrīḥ śīlam athāpi dānaṃ dharmā ime satpuruṣapraśastāḥ<br>
etaṃ hi mārgaṃ divigaṃ vadanti etena vai gacchati devalokam</p>
<p><a class='sag' id='22' data-uid='sag22'></a>śrutvā dharmaṃ vijānāti śrutvā pāpān nivartate<br>
śrutvā anarthaṃ tyajati śrutvā prāpnoti nirvṛtim</p>
<p><a class='sag' id='23' data-uid='sag23'></a>ākāśasamo na lipyate indrakīlapratimo na kaṃpate<br>
hrada iva samupetakardame saṃsāre ramate na paṇḍitaḥ</p>
<p><a class='sag' id='24.1' data-uid='sag24.1'></a>ye rūpeṇa pramiṇvanti māṃ ghoṣeṇānuyānti ca<br>
cchandarāgavaśopetā na mā jānanti te janāḥ</p>
<p><a class='sag' id='24.2' data-uid='sag24.2'></a>adhyātmaṃ ca vijānāti bahirdhā ca na paśyati<br>
adhyātmaphaladarśī yaḥ sa vai ghoṣeṇa nīyate</p>
<p><a class='sag' id='24.3' data-uid='sag24.3'></a>adhyātmaṃ ca na jānāti bahirdhā ca vipaśyati<br>
bahirdhāphaladarśī yaḥ so ’pi ghoṣeṇa nīyate</p>
<p><a class='sag' id='24.4' data-uid='sag24.4'></a>adhyātmaṃ ca na jānāti bahirdhā ca na paśyati<br>
samantāvaraṇo bālaḥ so ’pi ghoṣeṇa nīyate</p>
<p><a class='sag' id='24.5' data-uid='sag24.5'></a>adhyātmaṃ ca vijānāti bahirdhā ca vipaśyati<br>
dhīro niḥsaraṇaprajño na sa ghoṣeṇa nīyate</p>
</blockquote>
<blockquote>
<p><a class='sag' id='25' data-uid='sag25'></a>ṣaṣṭhe adhipatau rājñi rajyamāne rajasvalaḥ<br>
arajasy arajā bhavati rakto bālo nirucyate</p>
<p><a class='sag' id='26' data-uid='sag26'></a>nagaram asthiprākāraṃ snāyumāṃsānulepanaṃ<br>
yatra rāgaś ca dveṣaś ca māno mrakṣaś ca gāhate</p>
<p><a class='sag' id='27' data-uid='sag27'></a>kūrmaḥ svake ’ṅgāni yathā kapāle bhikṣur nidadhyān manaso vitarkāni<br>
aniśrito ’nyān aviheṭhamānaḥ parinirvṛto nāpavadeta kaṃ cit</p>
<p><a class='sag' id='28' data-uid='sag28'></a>tulyam atulyaṃ ca saṃbhavaṃ bhavasaṃskāram avāsṛjan muniḥ<br>
adhyātmarataḥ samāhita abhinat kośam ivāṇḍasaṃbhavaḥ</p>
<p><a class='sag' id='29' data-uid='sag29'></a>nāsti kāmasamaḥ paṃko nāsti dveṣasamo grahaḥ<br>
nāsti mohasamaṃ jālaṃ nāsti tṛṣṇāsamā nadī</p>
<p><a class='sag' id='30' data-uid='sag30'></a>ākāśe vai padaṃ nāsti śramaṇo nāsti bāhyakaḥ<br>
prapañcābhiratā bālā niṣprapañcās tathāgatāḥ</p>
<p><a class='sag' id='31' data-uid='sag31'></a>sthitiḥ prapaṃcāś ca na santi yasya yaḥ sa<span class='supplied'>ṃ</span>dānaṃ parighaṃ cātivṛttaḥ<br>
taṃ nistṛṣṇaṃ muniṃ carantaṃ na vijānāti sadevako ’pi lokaḥ</p>
<p><a class='sag' id='32' data-uid='sag32'></a>yasya vitarkā vidhūpitā adhyātmam avikalpitā aśeṣaṃ<br>
saṃgaṃ so ’tītya rūpasaṃjñā<span class='supplied'>ṃ</span> caturyogāpagato na jātim eti</p>
<p><a class='sag' id='33' data-uid='sag33'></a>dadataḥ puṇyaṃ pravardhate vairaṃ saṃyamato na cīyate<br>
kuśalī prajahāti pāpakaṃ kleśānāṃ kṣayatas tu nirvṛtaḥ</p>
<p><a class='sag' id='34' data-uid='sag34'></a>sarvapāpasyākaraṇaṃ kuśalasyopasaṃpadā<br>
svacittaparyavadamanam etaṃ buddhānuśāsanaṃ</p>
<p><a class='sag' id='35' data-uid='sag35'></a>durnigrahasya laghuno yatrakāmanipātinaḥ<br>
cittasya dāmanaṃ sādhu cittaṃ dāntaṃ sukhāvaham</p>
<p><a class='sag' id='36' data-uid='sag36'></a>cittanimittasya kovidaḥ pravivekasya ca vindate rasaṃ<br>
dhyāyī nipakaḥ pratismṛto bhuṃkte prītisukhaṃ nirāmiṣaṃ</p>
<p><a class='sag' id='37' data-uid='sag37'></a>aśilpajīvī laghur ātmakāmo jitendriyaḥ sarvato vipramuktaḥ<br>
anokasārī hy amamo nirāśaḥ kāmān prahāyaikacaro yas sa bhikṣu<span class='supplied'>ḥ</span></p>
<p><a class='sag' id='38' data-uid='sag38'></a>dūraṃga<span class='supplied'>ma</span>m ekacaram aśarīraṃ guhāśayaṃ<br>
damayati durdamaṃ cittaṃ brāhmaṇaṃ taṃ bravīmy ahaṃ</p>
</blockquote>
<h2>pārāyaṇeṣv ajitapraśnaḥ</h2>
<blockquote>
<p><a class='sag' id='39.1' data-uid='sag39.1'></a>kenāyaṃ nivṛto lokaḥ kenāyaṃ na prakāśate<br>
kiṃ cābhilepanaṃ brūṣe kiṃ ca tasya mahad bhayam</p>
<p><a class='sag' id='39.2' data-uid='sag39.2'></a>avidyānivṛto lokaḥ pramādān na prakāśate<br>
jalpābhilepanaṃ brūmi duḥkhaṃ tasya mahad bhayaṃ</p>
<p><a class='sag' id='39.3' data-uid='sag39.3'></a>sravanti sarvataḥ srotāḥ srotasāṃ kiṃ nivāraṇaṃ<br>
srotasāṃ saṃvaraṃ brūhi kena srotaḥ pidhīyate</p>
<p><a class='sag' id='39.4' data-uid='sag39.4'></a>yāni srotāṃsi lokasya smṛtiḥ teṣāṃ nivāraṇaṃ<br>
srotasāṃ saṃvaraṃ brūmi prajñayā hi pidhīyate</p>
<p><a class='sag' id='39.5' data-uid='sag39.5'></a>prajñāyāś ca smṛteś caiva nāmarūpasya sarvaśaḥ<br>
ācakṣva pṛṣṭa etan me kutraitad uparudhyate</p>
<p><a class='sag' id='39.6' data-uid='sag39.6'></a>prajñā caiva smṛtiś caiva nāmarūpaṃ ca sarvaśaḥ<br>
vijñānasya nirodhād dhi atraitad uparudhyate</p>
<p><a class='sag' id='39.7' data-uid='sag39.7'></a>kathaṃ smṛtasya carato vijñānam uparudhyate<br>
ācakṣva pṛṣṭa etan me yathātatham asaṃśayaḥ</p>
<p><a class='sag' id='39.8' data-uid='sag39.8'></a>adhyātaṃ ca bahirdhā ca vedanāṃ nābhinandataḥ<br>
evaṃ smṛtasya carato vijñānam uparudhyate</p>
<p><a class='sag' id='39.9' data-uid='sag39.9'></a>ye ca saṃkhyātadharmāṇo ye ca śaikṣāḥ pṛ<span class='supplied'>tha</span>gvidhāḥ<br>
teṣāṃ me nipakasyeryāṃ pṛṣṭaḥ prabrūhi mārṣa</p>
<p><a class='sag' id='39.10' data-uid='sag39.10'></a>kāmeṣu nābhigṛdhyeta manasānāvilo bhavet<br>
kuśalaḥ sarvadharmeṣu smṛto bhikṣuḥ parivrajet</p>
</blockquote>
<h2>arthavargīyeṣu kāmān ārabhya gāthā</h2>
<blockquote>
<p><a class='sag' id='40.1' data-uid='sag40.1'></a>kāmān kāmāyamānasya tasya cet tat samṛdhyati<br>
addhā prītamanā bhavati labdhvā martyo yad īpsitaṃ</p>
<p><a class='sag' id='40.2' data-uid='sag40.2'></a>tasya cet kāmāyamānasya chandajātasya jaṃtunaḥ<br>
te kāmāḥ parihīyaṃte śalyaviddha iva rūpyate</p>
<p><a class='sag' id='40.3' data-uid='sag40.3'></a>yaḥ kāmāṃ parivarjayati sarpasyeva śirāt padaṃ<br>
sa imāṃ viṣaktikāṃ loke smṛtaḥ samativartate</p>
<p><a class='sag' id='40.4' data-uid='sag40.4'></a>kṣetravastuhiraṇyaṃ ca gavāśvamaṇikuṇḍalaṃ<br>
striyo dāsān pṛthakkāmān yo naro hy abhigṛdhyati</p>
<p><a class='sag' id='40.5' data-uid='sag40.5'></a>abalaṃ vā balīyāṃso mṛdnaṃty enaṃ parisravā<span class='supplied'>ḥ</span><br>
tata enaṃ duḥkham anveti bhinnāṃ nāvam ivodakaṃ</p>
<p><a class='sag' id='40.6' data-uid='sag40.6'></a>yasya tv etat samucchinnaṃ tālamastakavad dhataṃ<br>
śokās tasya nivartante udabindur iva puṣkarāt</p>
</blockquote>
<h2>bhadraikarāgāthā (bhadragarātrīya, bhadrakarātriya)</h2>
<blockquote>
<p><a class='sag' id='41.1' data-uid='sag41.1'></a>atītaṃ nānvāgamayen na pratikāṃkṣed anāgataṃ<br>
pratyutpannāś ca ye dharmās tatra tatra vipaśyakaḥ<br>
asaṃhāryam asaṃkṣobhyaṃ tad vidvān anubṛṃhayet</p>
</blockquote>
<footer>
<p><span class='author'>Asanga</span>: Sarirarthagatha of the Cintamayibhumi, a chapter of his Yogacarabhumi</p>
<p>Based on the edition: <span class='editor'>Fumio Enomoto</span>, <cite translate='no'>Śarīrārthagāthā, A Collection of Canonical Verses in the Yogācārabhūmi, Part 1: Text</cite>, Sanskrit-Texte aus dem buddhistischen Kanon: Neuentdeckungen und Neueditionen, [Erste Folge], Göttingen <span class='publication-date'>1989</span> (Sanskrit-Wörterbuch der buddhistischen Texte aus den Turfan-Funden, Beiheft 2), pp. 17–35.</p>
<p>Input by <span class='editor'>Klaus Wille</span>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

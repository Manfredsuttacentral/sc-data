<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.19' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>সহানুভূতিশীল বর্গ</li>
</ul>
<h1 class='sutta'>৬.১৯. প্রথম মরণানুস্মৃতি সূত্র</h1>
</header>
<p><a class='sc' id='sc1'></a>একসময় ভগবান নাতিকে ইষ্টক নির্মিত আবাসে অবস্থান করছিলেন। সে-সময় ভগবান ভিক্ষুদের “হে ভিক্ষুগণ” বলে আহ্বান করলেন। “হ্যাঁ ভন্তে” বলে ভিক্ষুরা প্রত্যুত্তর দিলে ভগবান বললেন :</p>
<p><a class='sc' id='sc2'></a>“হে ভিক্ষুগণ, মরণস্মৃতি ভাবিত, বহুলীকৃত হলে মহাফল-প্রদায়ী, মহা-আনিশংসকর, অমৃত-সুধায় নিমজ্জন সদৃশ হয় এবং অমৃতেই পর্যাবসান হয়। ভিক্ষুগণ, তোমরা মৃত্যু চিন্তা করো কী?”</p>
<p><a class='sc' id='sc3'></a>এরূপ বলা হলে জনৈক ভিক্ষু ভগবানকে বললেন, “ভন্তে, আমি মরণস্মৃতি ভাবনা করি।”</p>
<p><a class='sc' id='sc4'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc5'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি এক দিবারাত্র বেঁচে থাকতে পারি তাহলে ভগবানের শাসনে মনোনিবেশ করতে পারব। এতে আমি বহু ব্রত সম্পাদন করতে পারব।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc6'></a>অপর এক ভিক্ষুও ভগবানকে এরূপ বললেন, “ভন্তে, আমিও মৃত্যুস্মৃতি অনুধ্যান করি।”</p>
<p><a class='sc' id='sc7'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc8'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি একদিনও বেঁচে থাকতে পারি তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc9'></a>অপর এক ভিক্ষুও ভগবানকে বললেন, “ভন্তে, আমিও মরণস্মৃতি অনুধ্যান করি।”</p>
<p><a class='sc' id='sc10'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc11'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি অর্ধ দিবসও বেঁচে থাকতে পারি তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc12'></a>অন্য এক ভিক্ষু ভগবানকে বললেন, “ভন্তে, আমিও মরণস্মৃতি ভাবনা করি।”</p>
<p><a class='sc' id='sc13'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc14'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি ততক্ষণ জীবিত থাকি যতক্ষণে এক পিণ্ডপাত পরিভোগ করা যায়, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc15'></a>অতঃপর অপর এক ভিক্ষুও ভগবানকে বললেন, “ভন্তে, আমিও মরণস্মৃতি ভাবনা করি।”</p>
<p><a class='sc' id='sc16'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc17'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি ততক্ষণ জীবিত থাকি যতক্ষণে অর্ধ পিণ্ডপাত পরিভোগ করা যায়, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc18'></a>অন্য এক ভিক্ষুও ভগবানকে বললেন, “ভন্তে, আমিও মরণস্মৃতি ভাবনা করি।”</p>
<p><a class='sc' id='sc19'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc20'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি ততক্ষণ জীবিত থাকি যতক্ষণে চার বা পাঁচ গ্রাসে আহার গলধঃকরণ করা যায়, তাহলে ভগবানের শাসনে মনোসংযোগ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc21'></a>অতঃপর অন্য এক ভিক্ষুও ভগবানকে বললেন, “ভন্তে, আমিও মরণস্মৃতি ভাবনা করি।”</p>
<p><a class='sc' id='sc22'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc23'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি ততক্ষণ জীবিত থাকি যতক্ষণে এক গ্রাস আহার গলধঃকরণ করা যায়, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি ভাবনা করি।”</p>
<p><a class='sc' id='sc24'></a>অন্য এক ভিক্ষুও ভগবানকে বললেন, “ভন্তে, আমিও মরণস্মৃতি ভাবনা করি।”</p>
<p><a class='sc' id='sc25'></a>“হে ভিক্ষু, কিরূপে তুমি মরণস্মৃতি ভাবনা করো?”</p>
<p><a class='sc' id='sc26'></a>“ভন্তে, এক্ষেত্রে আমার এরূপ চিত্তোদয় হয় যে, ‘অহো! সত্যিই আমি যদি ততক্ষণ জীবিত থাকি যতক্ষণে নিশ্বাস গ্রহণ করে প্রশ্বাস ফেলি কিংবা প্রশ্বাস ফেলে নিশ্বাস গ্রহণ করি, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভন্তে, আমি এরূপেই মরণস্মৃতি অনুধ্যান করি।”</p>
<p><a class='sc' id='sc27'></a>এরূপ বলা হলে ভগবান সেই ভিক্ষুদের বললেন, “ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি যদি এক দিবারাত্র বেঁচে থাকতে পারি তাহলে ভগবানের শাসনে মনোসংযোগ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc28'></a>ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি যদি এক দিনমাত্র বেঁচে থাকতে পারি তাহলে ভগবানের শাসনে মনোসংযোগ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc29'></a>ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি যদি অর্ধ দিবসও বেঁচে থাকতে পারি তাহলে ভগবানের শাসনে মনোসংযোগ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc30'></a>ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি ততক্ষণ জীবিত থাকি যতক্ষণে এক পিণ্ডপাত পরিভোগ করা যায় তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc31'></a>ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি ততক্ষণ জীবিত থাকি যতক্ষণে অর্ধ পিণ্ডপাতও পরিভোগ করা যায় তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc32'></a>ভিক্ষুগণ, যে ভিক্ষু এভাবে মরণ-চিন্তা অনুধ্যান করে; যথা : ‘অহো! সত্যিই আমি ততক্ষণ জীবিত থাকি যতক্ষণে চার বা পাঁচ গ্রাসে আহার গলধঃকরণ করা যায় তাহলে ভগবানের শাসনে মনোসংযোগ করতে পারব। এতে আমার দ্বারা বহু কিছু করা যেত।’</p>
<p><a class='sc' id='sc33'></a>ভিক্ষুগণ, যেসব ভিক্ষুরা এরূপ বলে তারা প্রমত্ত; তারা শিথিলভাবে আসক্তি ক্ষয়ের জন্য মরণস্মৃতি অনুধ্যান করে। কিন্তু, হে ভিক্ষুগণ, যে ভিক্ষু এরূপে মৃত্যু চিন্তা করে; যথা : ‘অহো! সত্যিই আমি ততক্ষণ জীবিত থাকি যতক্ষণে এক গ্রাস আহার গলধঃকরণ করা যায়, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ অথবা যে ভিক্ষু এরূপে মৃত্যু চিন্তা করে; যথা : ‘অহো! সত্যিই আমি ততক্ষণ জীবিত থাকি যতক্ষণে নিশ্বাস গ্রহণ করে প্রশ্বাস ফেলি কিংবা প্রশ্বাস ফেলে নিশ্বাস গ্রহণ করি, তাহলে ভগবানের শাসনে মনোনিবেশ করতে পারব। এতে আমার দ্বারা বহু কিছু করা যেত।’ ভিক্ষুগণ, এসব ভিক্ষুদের বলা যায় এরা অপ্রমত্তভাবে বাস করে এবং আসক্তি ক্ষয়ের জন্য গভীরভাবে মৃত্যুস্মৃতি অনুধ্যান করে।</p>
<p><a class='sc' id='sc34'></a>তদ্ধেতু, ভিক্ষুগণ, তোমাদের এরূপ শিক্ষা করা কর্তব্য যে, ‘আমরা অপ্রমত্তভাবে অবস্থান করব এবং আসক্তি ক্ষয়ের জন্য গভীরভাবে মৃত্যুস্মৃতি অনুধ্যান করব।’ ভিক্ষুগণ, তোমাদের এরূপ শিক্ষা করা কর্তব্য।”</p>
<p class='end'><a class='sc' id='sc35'></a>প্রথম মরণানুস্মৃতি সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap396' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>৪. মধুদায়ক স্থবির অপদান</h1>
</header>
<p><a class='bk' id='bk333'></a>সিন্ধু নদীর তীরে আমার একটি সুনির্মিত আশ্রম ছিল। সেখানে আমি শিষ্যদের ইতিহাস, লক্ষণ প্রভৃতি বিষয় শিক্ষা দিতাম।</p>
<p><a class='bk' id='bk334'></a>আমার শিষ্যরা ধর্মকামী, বিনীত, সুশাসন শ্রবণেচ্ছু ও ষড়াঙ্গে পারমীপ্রাপ্ত হয়ে সিন্ধুকুলে বসবাস করত।</p>
<p><a class='bk' id='bk335'></a>উল্কপাত ও তার গমনাগমন, লক্ষণশাস্ত্রে বিশারদ হয়ে তারা তখন উত্তমার্থের (দুঃখমুক্তির) খোঁজে গভীর বনে বসবাস করত।</p>
<p><a class='bk' id='bk336'></a>সেই সময় সুমেধ নামক বিনায়ক সম্বুদ্ধ পৃথিবীতে জন্মেছিলেন। একদিন তিনি আমাদের প্রতি অশেষ অনুকম্পাবশত আমাদের এখানে উপস্থিত হয়েছিলেন।</p>
<p><a class='bk' id='bk337'></a>আমরা উপস্থিত ত্রিলোকশ্রেষ্ঠ মহাবীর লোকনায়ক সুমেধ বুদ্ধকে তৃণমাদুর দান করেছিলাম।</p>
<p><a class='bk' id='bk338'></a>তারপর বন হতে মধু সংগ্রহ করে বুদ্ধশ্রেষ্ঠকে দান করেছিলাম। সুমেধ সম্বুদ্ধ মধু পরিভোগের পর এই গাথা বলেছিলেন।</p>
<p><a class='bk' id='bk339'></a>যেই ব্যক্তি আমাকে অতীব প্রসন্নমনে নিজ হাতে মধুদান করেছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk340'></a>এই মধু ও তৃণমাদুর দানের ফলে সে ত্রিশ হাজার কল্প দেবলোকে রমিত হবে।</p>
<p><a class='bk' id='bk341'></a>আজ থেকে ত্রিশ হাজার কল্প পরে ওক্কাকুকুলে পৃথিবীতে গৌতম নামক শাস্তা উৎপন্ন হবেন।</p>
<p><a class='bk' id='bk342'></a>তার ধর্মে সে ধর্মৌরসজাত উত্তরাধিকারী হবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk343'></a>আমি যখন দেবলোক হতে এখানে এসে মাতৃগর্ভে প্রবেশ করেছিলাম, তখন পৃথিবীতে মধুবৃষ্টি বর্ষিত হয়েছিল এবং সমস্ত পৃথিবী মধুদ্বারা আচ্ছাদিত হয়েছিল।</p>
<p><a class='bk' id='bk344'></a>মাতৃগর্ভ হতে ভুমিষ্ঠ হওয়ার সময় আমার ওপর অবিশ্রান্তভাবে মধুবৃষ্টি হয়েছিল।</p>
<p><a class='bk' id='bk345'></a>আমি যখন আগার হতে নিষ্ক্রান্ত হয়ে অনাগারিক প্রব্রজ্যা গ্রহণ করেছিলাম, তখন প্রভূত অন্নপানীয় লাভ করেছিলাম। এটি আমার মধুদানেরই ফল।</p>
<p><a class='bk' id='bk346'></a>কী দেবলোকে, কী মনুষ্যলোকে আমি সকল প্রকার ভোগ্যসম্পত্তির অধিকারী হয়েছিলাম। সেই মধুদানের ফলেই আজ আমি আসবক্ষয় করতে পেরেছি।</p>
<p><a class='bk' id='bk347'></a>মেঘ হতে বৃষ্টি বর্ষিত হলে পরে চার আঙুল পরিমাণ কচি তৃণ জাত হয় এবং তাতে সমগ্র ধরণী ছেঁয়ে যায়। তখন আমি শূন্যঘরে, মণ্ডপে, বৃক্ষমূলে অতীব সুখে অনাসক্ত হয়ে বসবাস করি।</p>
<p><a class='bk' id='bk348'></a>এই ভবে হীন, মধ্যম, উত্তম সবকিছু অতিক্রম করে আজ আমার সমস্ত আসব ক্ষীণ হয়েছে। এখন আর আমার পুনর্জন্ম নেই।</p>
<p><a class='bk' id='bk349'></a>আজ থেকে ত্রিশ হাজার কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার মধুদানেরই ফল।</p>
<p><a class='bk' id='bk350'></a>আমার সমস্ত ক্লেশ দগ্ধ হয়েছে। আমার জন্মসকল ধ্বংস হয়েছে। সর্বাসব পরিক্ষীণ হয়ে এখন আর আমার পুনর্জন্ম নেই।</p>
<p><a class='bk' id='bk351'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk352'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মধুদায়ক স্থবির এই গাথাগুলো ভাষণ করেছিলেন।</p>
<p class='endsutta'>[মধুদায়ক স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

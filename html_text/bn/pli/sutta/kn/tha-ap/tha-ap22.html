<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap22' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>২. সিংহাসনীয় বর্গ</li>
</ul>
<h1>১০. সুমঙ্গল স্থবির অপদান</h1>
</header>
<p><a class='bk' id='bk124'></a>আমি অন্নপানীয়াদি বিবিধ উপকরণ দান করতে ইচ্ছুক। উত্তম আহার প্রস্তুত করার পর আমি বিশাল বেলাভূমিতে দাঁড়িয়ে পরিশুদ্ধ প্রব্রজিত প্রতিগ্রাহক খুঁজছিলাম।</p>
<p><a class='bk' id='bk125'></a>তখনি আমি সর্বলোককে বিনয়নকারী, স্বয়ম্ভূ, অগ্রপুদ্গল, মহাযশস্বী প্রিয়দর্শী সম্বুদ্ধকে দেখেছিলাম।</p>
<p><a class='bk' id='bk126'></a>শিষ্য-পরিবৃত সেই জ্যোতিষ্মান ভগবানকে রথে করে যাবার সময় সূর্যের মতো দীপ্তিমান মনে হচ্ছিল।</p>
<p><a class='bk' id='bk127'></a>আমি প্রথমে দুহাত জোড় করেছিলাম এবং নিজের চিত্তকে অতিশয় প্রসন্ন করে মনে মনে তাকে নিমন্ত্রণ করেছিলাম এই বলে যে, ‘মহামুনি এখানে আগমন করুন।’</p>
<p><a class='bk' id='bk128'></a>অনুত্তর শাস্তা আমার সংকল্পের কথা জেনে হাজারো ক্ষীণাসব অর্হৎসহ আমার দ্বারে উপস্থিত হয়েছিলেন।</p>
<p><a class='bk' id='bk129'></a>হে পুরুষজ্ঞ, আপনাকে নমস্কার। হে পুরুষোত্তম, আপনাকে নমস্কার। প্রাসাদে আরোহণ করে সিংহাসনে উপবেশন করার প্রার্থনা করছি।</p>
<p><a class='bk' id='bk130'></a>নিজে দমিত হয়ে অপরকে দমনকারী ও নিজে তীর্ণ হয়ে অপরকে তীর্ণকারী শ্রেষ্ঠ প্রাসাদে আরোহণ করে শ্রেষ্ঠ সিংহাসনে বসেছিলেন।</p>
<p><a class='bk' id='bk131'></a>আমার ঘরে যা কিছু আমিষ জাতীয় খাদ্য-ভোজ্য আছে, দুহাতে সেগুলো নিয়ে বুদ্ধকে দান করেছিলাম।</p>
<p><a class='bk' id='bk132'></a>অতিশয় প্রসন্নমনে কৃতাঞ্জলি হয়ে আমি বুদ্ধশ্রেষ্ঠকে নমস্কার করছি। অহো, বুদ্ধ কী মহৎ!</p>
<p><a class='bk' id='bk133'></a>উত্তম অন্ন ভোজনকারী আটজন আর্যপুদ্গলের মধ্যে বহু ক্ষীণাসব অর্হৎ আছেন। আপনাদের কী আশ্চর্য প্রভাব! আমি আপনাদের শরণ গ্রহণ করছি।</p>
<p><a class='bk' id='bk134'></a>লোকশ্রেষ্ঠ, নরশ্রেষ্ঠ প্রিয়দর্শী ভগবান ভিক্ষুসংঘের মাঝে উপবিষ্ট হয়ে আমার সম্বন্ধে এই গাথাগুলো বলেছিলেন।</p>
<p><a class='bk' id='bk135'></a>যেই ব্যক্তি তথাগত সম্বুদ্ধ প্রমুখ সংঘকে উত্তম ভোজন দান করেছে, এখন আমি তার কথাই বলব। তোমরা মনোযোগ দিয়ে শোন।</p>
<p><a class='bk' id='bk136'></a>দেবলোকে সে সাতাশবার রাজত্ব করবে এবং স্বীয় পুণ্য-প্রভাবে সে দেবলোকে রমিত হবে।</p>
<p><a class='bk' id='bk137'></a>আঠারোবার সে রাজচক্রবর্তী হবে এবং পৃথিবীতে সে পাঁচশতবার প্রাদেসিক রাজা হবে।</p>
<p><a class='bk' id='bk138'></a>বাঘ-আশ্রিত গভীর অরণ্যে আমি ভাবনায় মনোনিবেশ করে আমার সমস্ত ক্লেশ দগ্ধ করেছি।</p>
<p><a class='bk' id='bk139'></a>আজ থেকে আঠারোশত কল্প আগে যেদিন আমি দান দিয়েছিলাম, সেদিন থেকে আমাকে আর দুর্গতিতে পড়তে হয়নি। এটি আমার দুধভাত দানেরই ফল।</p>
<p><a class='bk' id='bk140'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুমঙ্গল স্থবির এই গাথাগুলো ভাষণ করেছিলেন।</p>
<p class='endsutta'>[সুমঙ্গল স্থবির অপদান দশম সমাপ্ত]</p>
<p class='endsection'>[সিংহাসনিয় বর্গ দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

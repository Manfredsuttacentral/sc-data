<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap485' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৯. পাংশুকূল বর্গ</li>
</ul>
<h1>৩. ভিসদায়ক স্থবির অপদান</h1>
</header>
<p><a class='bk' id='bk27'></a> নানা কুঞ্জরে পরিপূর্ণ এক পুষ্করিণীতে নেমে আমি ঘাস হিসেবে পদ্মমঞ্জরি সংগ্রহ করছিলাম।</p>
<p><a class='bk' id='bk28'></a> সেই সময় পদুমুত্তর ভগবান অনেকটা রক্তকম্বলের রূপ ধারণ করে সুনীল আকাশপথে যাচ্ছিলেন।</p>
<p><a class='bk' id='bk29'></a> আমি পাংশুকূল চীবর ধুনছিলাম এমন সময় একটি শব্দ শুনতে পেয়েছিলাম। তারপর উপরে তাকাতেই আমি লোকনায়ক বুদ্ধকে দেখতে পেয়েছিলাম।</p>
<p><a class='bk' id='bk30'></a> সেখানে দাঁড়িয়েই আমি লোকনায়ক বুদ্ধকে প্রার্থনা জানিয়েছিলাম। পদ্মফুলের ডাঁটা থেকে মধু নির্গত হচ্ছে, আর পদ্মফুলের মূল হতে দুধ ও ঘি নির্গত হচ্ছে।</p>
<p><a class='bk' id='bk31-32'></a> হে চক্ষুষ্মান বুদ্ধ, অনুকম্পা-পরবশ হয়ে আমার এই দান গ্রহণ করুন। তারপর মহাযশস্বী মহাকারুণিক শাস্তা সেখান থেকে নেমে এসে আমার ভিক্ষা গ্রহণ করেছিলেন। গ্রহণ করার পর এই বলে আমার দান অনুমোদন করেছিলেন :</p>
<p><a class='bk' id='bk33'></a> হে মহাপুণ্য, তুমি সুখী হও। তোমার আশা পূরণ হোক। তোমার গতি শুভ হোক। এই পদ্মফুলের ডাঁটা ও মূল দানের ফলে তুমি বিপুল সুখ লাভ কর।</p>
<p><a class='bk' id='bk34'></a> এটি বলার পর পদুমুত্তর সম্বুদ্ধ আমার ভিক্ষা গ্রহণ করে আকাশপথে চলে গিয়েছিলেন।</p>
<p><a class='bk' id='bk35'></a> তারপর পদ্মফুলের ডাঁটা নিয়ে আমি আমার আশ্রমে চলে এসেছিলাম। পদ্মফুলের ডাঁটা গাছে টাঙিয়ে রেখে আমি বুদ্ধকে দান করার কথা স্মরণ করেছিলাম।</p>
<p><a class='bk' id='bk36'></a> তখন হঠাৎ করে প্রবল বেগে বাতাস বইতে শুরু করেছিল। সমগ্র বনভূমি যেন বাতাসের বেগে দুলছিল। মাঝে মাঝে বজ্রপাতের শব্দে সমগ্র আকাশ ফেটে পড়ছিল।</p>
<p><a class='bk' id='bk37'></a> তারপর হঠাৎ আমার মাথার ওপর বজ্র এসে আঘাত করেছিল। বজ্রের আঘাতে আমি বসা অবস্থাতেই মৃত্যুবরণ করেছিলাম।</p>
<p><a class='bk' id='bk38'></a> সুকৃত পুণ্যকর্মের ফলে আমি তুষিত স্বর্গে উৎপন্ন হয়েছিলাম। আমার মনুষ্য-কলেবর ছেড়ে আমি দেবলোকে রমিত হয়েছিলাম।</p>
<p><a class='bk' id='bk39'></a> সুসজ্জিতা, সমলংকৃতা ছিয়াশি হাজার নারী সকাল-সন্ধ্যা আমাকে সেবা করত। এটি আমার পদ্মফুলের ডাঁটা দানেরই ফল।</p>
<p><a class='bk' id='bk40'></a> পরে মনুষ্যজন্মে এসেও আমি প্রতিনিয়ত সুখী হয়েছিলাম এবং আমার ভোগসম্পত্তির কোনো ঊনতা ছিল না। এটি আমার পদ্মফুলের ডাঁটা দানেরই ফল।</p>
<p><a class='bk' id='bk41'></a> আমি দেবাতিদেব বুদ্ধের পরম অনুকম্পা পেয়েছি। সর্বাসব ক্ষয় করে এখন আমার কোনো পুনর্জন্ম নেই।</p>
<p><a class='bk' id='bk42'></a> আজ থেকে লক্ষকল্প আগে আমি যেই পদ্মফুলের ডাঁটা দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ভগবান বুদ্ধকে পদ্ম ফুলের ডাঁটা দান করারই ফল।</p>
<p><a class='bk' id='bk43'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk44'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk45'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ভিসদায়ক স্থবির এই গাথাগুলো ভাষণ করেছিলেন।</p>
<p class='endsutta'>[ভিসদায়ক স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap413' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>১. ভদ্দালি স্থবির অপদান</h1>
</header>
<p><a class='bk' id='bk1'></a>মহাকারুণিক, মুনিশ্রেষ্ঠ, বিবেককামী, লোকাগ্র সুমেধ সম্বুদ্ধ একদিন হিমালয়ে গিয়েছিলেন।</p>
<p><a class='bk' id='bk2'></a>পুরুষোত্তম লোকনায়ক সুমেধ বুদ্ধ হিমালয়ে প্রবেশ করে ঋজু দেহে পদ্মাসনে বসেছিলেন।</p>
<p><a class='bk' id='bk3'></a>পুরুষোত্তম লোকনায়ক সুমেধ বুদ্ধ গভীর সমাধিতে অভিনিবিষ্ট হয়ে মোট সাত দিন, সাত রাত্রি বসেছিলেন।</p>
<p><a class='bk' id='bk4'></a>একদিন আমি আমার লাঠি হাতে নিয়ে বনে প্রবেশ করেছিলাম এবং সেখানে স্রোতোত্তীর্ণ, অনাসক্ত সম্বুদ্ধকে দেখতে পেয়েছিলাম।</p>
<p><a class='bk' id='bk5'></a>আমি প্রথমে ঝাড়ু নিয়ে গোটা আশ্রমটি ঝাঁট দিয়েছিলাম। তারপর চার কোণে চারটি খুঁটি গাড়িয়ে তাতে একটি মণ্ডপ তৈরি করেছিলাম।</p>
<p><a class='bk' id='bk6'></a>আমি শালপুষ্প নিয়ে এসে মণ্ডপের ওপর ছেয়ে দিয়েছিলাম। তারপর অতীব প্রসন্নমনে তথাগতকে অভিবাদন করেছিলাম।</p>
<p><a class='bk' id='bk7'></a>যাকে ‘সুমেধ ভগবান’ বলা হয় সেই ভূরিপ্রাজ্ঞ সুমেধ ভগবান ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk8'></a>বুদ্ধের মনের কথা অবগত হয়ে তখন দেবতাসকল সমবেত হয়েছিল। কারণ, চক্ষুষ্মান বুদ্ধশ্রেষ্ঠ নিঃসংশয়ে ধর্মদেশনা করবেন।</p>
<p><a class='bk' id='bk9'></a>পরম পূজনীয় সুমেধ সম্বুদ্ধ দেবসংঘে বসে এই গাথাগুলো ভাষণ করেছিলেন।</p>
<p><a class='bk' id='bk10'></a>যে ব্যক্তি আমাকে সপ্তাহকাল ধরে শালপুষ্প আচ্ছাদিত মণ্ডপ ধারণ করেছিল, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk11'></a>সে দেবলোকে দেবতা হয়ে অথবা মনুষ্যলোকে মানুষ হয়ে জন্ম নিলে হেমবর্ণের অধিকারী হবে। আর প্রভৃতি ভোগসম্পত্তির অধিকারী হয়ে কামভোগী হবে।</p>
<p><a class='bk' id='bk12-13'></a>সর্বালংকারে বিভূষিত, হেমবস্ত্র পরিহিত, সুবর্ণ কচ্ছধারী ষাট হাজার মাতঙ্গ হাতির ওপর আরোহিত হয়ে নিজ হাতে অঙ্কুশ দিয়ে চালিত করে সকাল-সন্ধ্যা এই ব্যক্তির সেবা করতে আসবে। সেই হস্তীনাগদের দ্বারা পরিবৃত হয়ে এই ব্যক্তি রমিত হবে।</p>
<p><a class='bk' id='bk14-15'></a>সর্বালংকারে বিভূষিত, দ্রুতগামী ষাট হাজার সিন্ধুদেশীয় আজানীয় ঘোড়ায় আরোহিত হয়ে অস্ত্রশস্ত্র সজ্জিত হয়ে নিত্য এই ব্যক্তিকে পরিবেষ্টিত করে থাকবে। এটি তার বুদ্ধপূজা করারই ফল।</p>
<p><a class='bk' id='bk16-17'></a>সর্বালংকারে বিভূষিত, বাঘের চামরায় সুসজ্জিত ও বিচিত্র ধ্বজায় সাজানো ষাট হাজার রথে আরোহিত হয়ে হাতে বর্ম ধারণ করে এই ব্যক্তিকে পরিবেষ্টিত করে থাকবে। এটি তার বুদ্ধপূজা করারই ফল।</p>
<p><a class='bk' id='bk19'></a>হাতি, ঘোড়া, রথ ও পদাতিক সেনা-এই চতুরঙ্গিণী সেনারা এই ব্যক্তিকে নিত্য পরিবেষ্টিত করে থাকবে। এটি তার বুদ্ধপূজা করারই ফল।</p>
<p><a class='bk' id='bk20'></a>আজ থেকে একশ আঠারো কল্প পরে সে দেবলোকে রমিত হবে এবং হাজারবার রাজচক্রবর্তী হবে।</p>
<p><a class='bk' id='bk21'></a>একশ তিনবার সে দেবলোকে দেবরাজত্ব করবে, আর প্রাদেসিক রাজা তো অসংখ্যবার হবেই।</p>
<p><a class='bk' id='bk22'></a>আজ থেকে ত্রিশ হাজার কল্প পরে ওক্কাকুকুলে গৌতম গোত্রে গৌতম নামক শাস্তা জগতে উৎপন্ন হবেন।</p>
<p><a class='bk' id='bk23'></a>সে তাঁর ধর্মের উত্তরাধিকারী হবে এবং ধর্মৌরসজাত পুত্র হবে। অভিজ্ঞা সর্বাসব ক্ষয় করে সম্পূর্ণ অনাসক্ত হয়ে অবস্থান করবে।</p>
<p><a class='bk' id='bk24'></a>ত্রিশ হাজার কল্প পরের লোকনায়ক বুদ্ধকে আমি দেখতে পেয়েছিলাম এবং সেই থেকে অমৃতপদ নির্বাণের অনুসন্ধান করেছিলাম।</p>
<p><a class='bk' id='bk25'></a>আমার পরম লাভ অর্জিত হয়েছে। আমি বুদ্ধের শাসন সম্বন্ধে যা জানার জেনেছি। এখন আমি ত্রিবিদ্যা লাভ করে বুদ্ধের শাসনে কৃতকার্য হয়েছি।</p>
<p><a class='bk' id='bk26'></a>হে পুরুষশ্রেষ্ঠ, আপনাকে নমস্কার। হে পুরুষোত্তম, আপনাকে নমস্কার। আপনার জ্ঞানের ভূয়সী প্রশংসা করেই আজ আমি অচলপদ নির্বাণ লাভ করেছি।</p>
<p><a class='bk' id='bk27'></a>দেবলোকে অথবা মনুষ্যলোকে যেখানেই জন্মগ্রহণ করি না কেন, সর্বত্রই আমি সুখী হতাম। এটি আমার বুদ্ধজ্ঞানকে ভূয়সী প্রশংসা করারই ফল।</p>
<p><a class='bk' id='bk28'></a>এই ভবভবান্তরে এই আমার শেষ জন্ম। নাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়ে এখন আমি অবস্থান করছি।</p>
<p><a class='bk' id='bk29'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk30'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk31'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ভদ্দালি স্থবির এই গাথাগুলো ভাষণ করেছিলেন।</p>
<p class='endsutta'>[ভদ্দালি স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap548' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৬. কালুদায়ি স্থবির অপদান</h1>
</header>
<p><a class='bk' id='bk165'></a> আজ লক্ষকল্প আগে পৃথিবীতে সর্ববিধ ধর্মে চক্ষুষ্মান নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk166'></a> তিনি নায়কদের শ্রেষ্ঠ শাস্তা, গুণাগুণে অভিজ্ঞ জিন, কৃতজ্ঞ, কৃতবেদী ও প্রাণীদের নির্বাণতীর্থে যুক্ত করেন।</p>
<p><a class='bk' id='bk167'></a> অনন্ত গুণের আধার বুদ্ধ সর্বজ্ঞতা জ্ঞান দিয়ে দয়াযোগ্য বিষয় বিচার-বিবেচনা করে শ্রেষ্ঠধর্ম দেশনা করেন।</p>
<p><a class='bk' id='bk168'></a> কখনো কখনো সেই মহাবীর অনন্ত জনসংঘে চতুর্সত্য-বিষয়ক মধুর ধর্মদেশনা করেন।</p>
<p><a class='bk' id='bk169'></a> আদি-মধ্য-অন্তকল্যাণময় সেই মধুর ও শ্রেষ্ঠধর্ম শুনে লক্ষ প্রাণীর ধর্মজ্ঞান উৎপন্ন হয়েছিল।</p>
<p><a class='bk' id='bk170'></a> তখন সমগ্র ভূমি নিনাদিত হয়েছিল। হ্রদ, সরোবরগুলো গর্জে উঠেছিল। আর দেবতা, ব্রহ্মা, মনুষ্য ও অসুরেরা সমসুরে সাধুবাদ জানিয়েছিল।</p>
<p><a class='bk' id='bk171'></a> তারা বলে উঠেছিল, অহো, কারুণিক শাস্তা! অহো, সদ্ধর্মদেশনা! অহো, ভবসমুদ্রে নিমগ্ন লোকজনকে উদ্ধারকারী জিন!</p>
<p><a class='bk' id='bk172'></a> এমন দেব-নর-ব্রহ্মা-অসুর-পরিবেষ্টিত জনসভায় পদুমুত্তর জিন তার এক শ্রাবকের-যিনি কুলপ্রসাদকশ্রেষ্ঠ-ভূয়সী প্রশংসা করেছিলেন।</p>
<p><a class='bk' id='bk173'></a> তখন আমি হংসবতী নগরে এক অমাত্য পরিবারে জন্মেছিলাম। আমি ছিলাম প্রাসাদিক, দর্শনীয় ও প্রভূত বিত্ত-বৈভবের অধিকারী।</p>
<p><a class='bk' id='bk174'></a> বিহারে গিয়ে তথাগত বুদ্ধকে বন্দনা করে তার মুখ থেকে মধুর ধর্ম শ্রবণ করেছিলাম।</p>
<p><a class='bk' id='bk175-177'></a> আমি তার পদমূলে নিপতিত হয়ে এই কথা নিবেদন করেছিলাম, ‘আপনি যাকে কুলপ্রাসাদকশ্রেষ্ঠ বলে ভূয়সী প্রশংসা করলেন, আমি কোনো এক বুদ্ধের শাসনে তার মতো কুলপ্রসাদকশ্রেষ্ঠ হতে চাই।’ তখন মহাকারুণিক বুদ্ধ আমার ওপর আশীষবারি সিঞ্চন করে আমাকে বললেন, ‘পুত্র, উঠো তোমার প্রার্থনা পূর্ণ হবে। জিনশ্রেষ্ঠ বুদ্ধকে মহাদান দিয়ে তোমার প্রার্থনা কীভাবে বিফলে যাবে?’</p>
<p><a class='bk' id='bk178'></a> আজ থেকে লক্ষকল্প পরে ওক্কাকুকুলে গৌতম নামক এক শাস্তা পৃথিবীতে জন্মগ্রহণ করবেন।</p>
<p><a class='bk' id='bk179'></a> তাঁর ধর্মে সে ধর্মৌরসজাত উত্তরাধিকারী উদায়ি নামে এক শাস্তাশ্রাবক হবে।</p>
<p><a class='bk' id='bk180'></a> তা শুনে আমি ভীষণভাবে খুশি হয়েছিলাম। তারপর থেকে আজীবন আমি মৈত্রীতদ্গত চিত্তে বিনায়ক জিনকে চতুর্প্রত্যয় দিয়ে সেবা-পূজা করেছিলাম।</p>
<p><a class='bk' id='bk181'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='bk' id='bk182'></a> আজ এই শেষ জন্মে আমি রমণীয় কপিলবাস্তু নগরে শুদ্ধোদন রাজার মহামাত্য পরিবারে জন্মেছি।</p>
<p><a class='bk' id='bk183'></a> ঠিক সেই সময় সর্বলোকের হিতসুখের জন্যে নরশ্রেষ্ঠ সিদ্ধার্থ শিশু রমণীয় লুম্বিনী কাননে জন্মগ্রহণ করেন।</p>
<p><a class='bk' id='bk184'></a> একই দিনে আমিও জন্মেছি এবং তার সঙ্গেই বেড়ে উঠেছি। আমি ছিলাম তার বিদ্বান, পণ্ডিত, নীতিকোবিদ প্রিয় বন্ধু।</p>
<p><a class='bk' id='bk185'></a> তিনি ঊনত্রিশ বৎসর বয়সে সংসার ত্যাগ করেছিলেন। ছয় বৎসর কঠোর সাধনা করার পর বিনায়ক বুদ্ধ হয়েছিলেন।</p>
<p><a class='bk' id='bk186'></a> তিনি সসৈন্য মারকে পরাজিত করে, আসবসমূহকে নিঃশেষে ক্ষয় করে, ভবসাগর পার হয়ে সদেবলোকে বুদ্ধ হয়েছিলেন।</p>
<p><a class='bk' id='bk187'></a> তারপর তিনি ঋষিপতন মৃগদাবে গিয়ে পঞ্চবর্গীয় ভিক্ষুদের বিনীত করেছিলেন। সেখান থেকে বিভিন্ন জায়গায় গিয়ে ভগবান বহু সত্ত্বকে বিনীত করেছিলেন।</p>
<p><a class='bk' id='bk188'></a> এভাবে দুর্বিনীতদের বিনীত করতে করতে ও দেবমনুষ্যদের শিক্ষা দিতে দিতে জিনশ্রেষ্ঠ গৌতম মগধরাজ্যে গিয়ে অবস্থান করতে লাগলেন।</p>
<p><a class='bk' id='bk189'></a> তখন আমাকে শুদ্ধোদন রাজা আমাকে তাঁর কাছে পাঠালেন। আমি দশবল বুদ্ধের কাছে গিয়ে অর্হত্ত্ব লাভ করলাম।</p>
<p><a class='bk' id='bk190'></a> তখন আমি মহর্ষি বুদ্ধকে প্রার্থনা করে কপিলবাস্তু নগরে নিয়ে গেলাম। কপিলবাস্তু নগরে গিয়ে আমি আমার জ্ঞাতিকুলকে আনন্দিত করেছি।</p>
<p><a class='bk' id='bk191'></a> আমার সেই গুণে খুশি হয়ে জিনশ্রেষ্ঠ বিনায়ক বুদ্ধ আমাকে মহাপরিষদে কুলপ্রসাদক শ্রেষ্ঠপদে বসালেন।</p>
<p><a class='bk' id='bk192'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk193'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk194'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কালুদায়ি স্থবির এই গাথাগুলো ভাষণ করেছিলেন।</p>
<p class='endsutta'>[কালুদায়ি স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap550' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৮. লোমসকঙ্গিয় স্থবির অপদান</h1>
</header>
<p><a class='bk' id='bk225'></a> এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ জগতে উৎপন্ন হয়েছিলেন।</p>
<p><a class='bk' id='bk226'></a> তখন আমি এবং চন্দন নামে আমার এক বন্ধু দুজনে তাঁর শাসনে প্রব্রজ্যা গ্রহণ করেছিলাম। আমরা আমৃত্যুকাল বুদ্ধশাসনে ধর্মাচরণ করেছিলাম।</p>
<p><a class='bk' id='bk227'></a> মৃত্যুর পর আমরা উভয়েই দেবলোকে উৎপন্ন হয়েছিলাম। সেখানে আমরা দিব্য নাচ, গান, বাদ্য-বাজনায় আমোদিত হয়েছিলাম।</p>
<p><a class='bk' id='bk228'></a> আমরা সেখানে রূপাদি দশবিধ অঙ্গে অভিভূত হয়ে আজীবন বাস করে শেষতক মহাসুখ ভোগ করেছিলাম।</p>
<p><a class='bk' id='bk229'></a> সেখান থেকে চ্যুত হয়ে আমার বন্ধু চন্দন তাবতিংস দেবলোকে উৎপন্ন হয়েছিল। আর আমি কপিলবাস্তুতে শাক্যকুলে জন্ম নিয়েছিলাম।</p>
<p><a class='bk' id='bk230'></a> লোকনায়ক বুদ্ধ যখন উদায়ি স্থবিরের প্রার্থনায় শাক্যদের প্রতি অনুকম্পা-পরবশ হয়ে কপিলবাস্তুতে উপনীত হয়েছিলেন।</p>
<p><a class='bk' id='bk231'></a> তখন জাত্যাভিমানী শাক্যগণ বুদ্ধগুণের কথা জানত না। তারা তখন জাত্যাভিমানবশে ও অশ্রদ্ধাবশে সম্বুদ্ধকে প্রণাম পর্যন্ত করেনি।</p>
<p><a class='bk' id='bk232'></a> শাক্যদের মনোভাব জ্ঞাত হয়ে লোকনায়ক জিন তখন আকাশে চঙ্ক্রমণ করেছিলেন, ঘনমেঘের ন্যায় ধর্মবারি বর্ষণ করেছিলেন এবং অগ্নিরাশির ন্যায় প্রজ্জ্বলিত হয়েছিলেন।</p>
<p><a class='bk' id='bk233'></a> তিনি তার অতুলনীয় রূপ প্রদর্শন করে আবার অন্তর্হিত হয়েছিলেন এবং একাই হাজার জনে রূপান্তরিত হয়ে আবার এক হয়ে গিয়েছিলেন।</p>
<p><a class='bk' id='bk234'></a> তিনি সমস্ত অন্ধকারকে আলোকিত করে দিয়েছিলেন। এভাবে বহু প্রকারে ঋদ্ধিপ্রতিহার্য দেখিয়ে মহামুনি বুদ্ধ নিজ জ্ঞাতিদের বিনীত করেছিলেন।</p>
<p><a class='bk' id='bk235'></a> সঙ্গে সঙ্গে চার দ্বীপের মহামেঘ প্রবল বারি বর্ষণ শুরু করেছিল। তখন বুদ্ধ বেশ্বান্তর জাতক দেশনা করেছিলেন।</p>
<p><a class='bk' id='bk236-237'></a> তখন ক্ষত্রিয়রা সবাই নিজেদের জাত্যাভিমান ত্যাগ করে বুদ্ধের শরণ গ্রহণ করেছিল। যখন সমগ্র পৃথিবী কম্পিত হয়েছিল। তখন শুদ্ধোদন রাজা বলেছিলেন, হে ভূরিপ্রাজ্ঞ, হে সামন্তচক্ষু, আপনার পায়ে, এই আমার তৃতীয়বারের মতো বন্দনা।</p>
<p><a class='bk' id='bk238'></a> বুদ্ধের এমন প্রভাব, এমন শক্তিমত্তা দেখে আমি বিস্ময়াভিভূত হয়েছিলাম। তখনি আমি প্রব্রজ্যা গ্রহণ করেছিলাম এবং মাতৃপূজায় মনোযোগী হয়ে বাস করছিলাম।</p>
<p><a class='bk' id='bk239'></a> তখন আমার পুরনো বন্ধু চন্দন দেবপুত্র আমার কাছে এসে ভদ্দেকরত্তের সংক্ষিপ্ত ও বিস্তারিত বর্ণনা জিজ্ঞেস করেছিলেন।</p>
<p><a class='bk' id='bk240'></a> তার কাছ থেকে প্রণোদনা পেয়ে আমি নরনায়ক বুদ্ধের কাছে গিয়েছিলাম। তারপর বুদ্ধের মুখ থেকে ভদ্দেকরত্ত বিষয়ে শুনে সংবেগপ্রাপ্ত হয়ে বনবাসী হয়ে যেতে চেয়েছিলাম।</p>
<p><a class='bk' id='bk241'></a> তখন আমি আমার মাকে বলেছিলাম, ‘আমি বনে একাকী বসবাস করতে চাই।’ অতঃপর মা আমাকে এই বলে বারণ করেছিলেন, ‘বাবা, তুমি সুকুমার, কোমল দেহের অধিকারী। তুমি বনে একা থাকতে পারবে না।’</p>
<p><a class='bk' id='bk242'></a> তখন আমি মাকে বলেছিলাম, আমি দুর্বা, কুশ, সকণ্টক বৃক্ষ, উশীর, মুঞ্জ, বব্বজ ঘাস প্রভৃতি বুক দিয়ে সরিয়ে দিয়ে সেই দুঃখ সহ্য করব, পায়ের কথাই-বা কী! তারপরও আমি কায়বিবেক, চিত্তবিবেক ও উপধিবিবেককে অবলম্বন করব।</p>
<p><a class='bk' id='bk243'></a> এই বলে আমি বনে প্রবেশ করেছিলাম। ভদ্দেকরত্ত বিষয়ে বুদ্ধের উপদেশ স্মরণ করে আমি অর্হত্ত্ব লাভ করেছিলাম।</p>
<p><a class='bk' id='bk244'></a> যার অতীতের আক্ষেপ নেই, ভবিষ্যতের প্রপঞ্চ নেই এবং যে ভাবে যে, যা কিছু অতীত তা তো এখন প্রহীণ এবং ভবিষ্যৎ এখনো অলব্ধ।</p>
<p><a class='bk' id='bk245'></a> আর যে ব্যক্তি বর্তমান বিষয়ে বিশেষভাবে দৃষ্টি রাখেন, তিনিই অবিচলিত, অকম্পিত। বিদ্বান ব্যক্তি তাকেই অনুসরণ করেন।</p>
<p><a class='bk' id='bk246'></a> আজই আমাকে করণীয় কৃত্য সম্পাদনে তৎপর হতে হবে। কে জানে আমার মরণ আগামীকালও হতে পারে। সেই মহাসৈন্য মৃত্যুর সঙ্গে কোনো পাঞ্জা লড়তে নেই।</p>
<p><a class='bk' id='bk247'></a> আমি এভাবেই বীর্যবান হয়ে অহোরাত্র অতন্দ্রভাবে অবস্থান করেছিলাম। আর তা-ই হচ্ছে মহামুনি-ভাষিত ‘ভদ্দেকরত্ত’।</p>
<p><a class='bk' id='bk248'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk249'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk250'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান লোমসকঙ্গিয় স্থবির এই গাথাগুলো ভাষণ করেছিলেন।</p>
<p class='endsutta'>[লোমসকঙ্গিয় স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

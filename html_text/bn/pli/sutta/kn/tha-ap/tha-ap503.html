<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap503' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫১. কণিকার বর্গ</li>
</ul>
<h1>১. ত্রিকণিকারপুষ্পিয় স্থবির অপদান</h1>
</header>
<p><a class='bk' id='bk1'></a> বত্রিশ মহাপুরুষ লক্ষণবিশিষ্ট সুমেধ সম্বুদ্ধ বিবেককামী হয়ে হিমালয়ে গিয়েছিলেন।</p>
<p><a class='bk' id='bk2'></a> মহাকারুণিক শ্রেষ্ঠ মুনি পুরুষোত্তম সুমেধ হিমালয়ে প্রবেশ করে পদ্মাসনে বসেছিলেন।</p>
<p><a class='bk' id='bk3'></a> তখন আমি এক বিদ্যাধর ছিলাম। আমি আকাশে বিচরণ করতাম। তখন আমি সুনির্মিত ত্রিশূল নিয়ে শূন্যে বিচরণ করতাম।</p>
<p><a class='bk' id='bk4'></a> পর্বতশীর্ষে যেমন আগুন, পূর্ণিমার আকাশে যেমন চাঁদ তেমনি বুদ্ধও সুপুষ্পিত শালরাজের ন্যায় বনে জ্যোতির্ময় ছিলেন।</p>
<p><a class='bk' id='bk5'></a> সেই নলাগ্নি বর্ণসদৃশ বুদ্ধরশ্মি আপন ঔজ্জ্বল্যে বন হতে বিচ্ছুরিত হচ্ছিল। তা দেখে আমার চিত্ত প্রসন্নতায় ভরে উঠেছিল।</p>
<p><a class='bk' id='bk6'></a> আমি বনে দেবগন্ধী কণিকারপুষ্প দেখতে পেয়েছিলাম। সেখান থেকে তিনটি পুষ্প নিয়ে বুদ্ধশ্রেষ্ঠকে পূজা করেছিলাম।</p>
<p><a class='bk' id='bk7'></a> বুদ্ধের অমিত পুণ্যপ্রভাবে তখন আমার সেই তিনটি পুষ্প ঊর্ধ্ববৃন্ত ও অধোপত্র হয়ে শাস্তাকে ছায়াদান করছিল।</p>
<p><a class='bk' id='bk8'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk9'></a> সেখানে আমার একটি ষাট যোজন দীর্ঘ ও ত্রিশ যোজন প্রস্থ সুনির্মিত দেববিমান ছিল এবং তা ‘কণিকার’ নামে পরিচিত হতো।</p>
<p><a class='bk' id='bk10'></a> আমার সেই দেববিমান হাজার কা-বিশিষ্ট জপমালা হিরন্ময় ধ্বজালু ও লক্ষ চূড়া প্রাদুর্ভূত হতো।</p>
<p><a class='bk' id='bk11'></a> আমার ইচ্ছানুযায়ী স্বর্ণময়, মণিময় ও লোহিতঙ্গময় ফলক ও পালঙ্ক প্রাদুর্ভূত হতো।</p>
<p><a class='bk' id='bk12'></a> আমার মহার্ঘ শয্যা হতো নরম তুলাবৃত, সূক্ষ্ম ঊর্ধ্বলোমযুক্ত ও বালিসমেত।</p>
<p><a class='bk' id='bk13'></a> আমি যখন ভবন হতে বের হয়ে ভ্রমণ করতে চাইতাম তখন দেবসংঘ আমার সঙ্গে থাকত।</p>
<p><a class='bk' id='bk14'></a> আমি ফুলের ওপর দাঁড়াতাম। আমার চারপাশে শতযোজন জায়গাজুড়ে কণিকারপুষ্পে আচ্ছন্ন শামিয়ানার মতো আচ্ছাদনী থাকত।</p>
<p><a class='bk' id='bk15'></a> ষাট হাজার তূর্য সকাল-সন্ধ্যা আমাকে সেবা করত এবং রাতদিন অতন্দ্রভাবে নিত্য আমাকে পরিবৃত করে থাকত।</p>
<p><a class='bk' id='bk16'></a> তখন আমি নাচ, গান, বাদ্য-বাজনায় ও রতিক্রিয়ায় রমিত হতাম এবং পঞ্চকামগুণে আমোদিত হতাম।</p>
<p><a class='bk' id='bk17'></a> তখন আমি তাবতিংস স্বর্গে নারী-পরিবেষ্টিত হয়ে উত্তম দেববিমানে খেয়ে-দেয়ে ও পান করে আমোদিত হতাম।</p>
<p><a class='bk' id='bk18'></a> আমি পাঁচশতবার দেবরাজত্ব করেছিলাম, তিনশতবার চক্রবর্তী রাজা হয়েছিলাম, আর প্রাদেসিক রাজা তো অসংখ্যবার হয়েছিলাম।</p>
<p><a class='bk' id='bk19'></a> আমি ভবসংসারে জন্মপরিভ্রমণকালে মহাভোগসম্পত্তি লাভ করতাম। আমার ভোগসম্পত্তির কোনো ঘাটতি ছিল না। এটি আমার বুদ্ধপূজারই ফল।</p>
<p><a class='bk' id='bk20'></a> দেবলোক ও মনুষ্যলোক এই দুই লোকেই শুধু আমি জন্মগ্রহণ করেছি। অন্য কোনো গতি হয়েছিল বলে আমার জানা নেই। এটি আমার বুদ্ধপূজারই ফল।</p>
<p><a class='bk' id='bk21'></a> আমি শুধু ক্ষত্রিয় ও ব্রাহ্মণ এই দুই কুলেই জন্মগ্রহণ করেছি। কখনো আমি নীচকুলে জন্মাইনি। এটি আমার বুদ্ধপূজারই ফল।</p>
<p><a class='bk' id='bk22'></a> হস্তীযান, অশ্বযান ও সচল সিবিকাযান এই সমস্তই আমি লাভ করতাম। এটি আমার বুদ্ধপূজারই ফল।</p>
<p><a class='bk' id='bk23'></a> দাস-দাসী ও সুসজ্জিত নারী সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='bk' id='bk24'></a> কোশেয়্য কম্বল, ক্ষৌমবস্ত্র ও কার্র্পাস সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='bk' id='bk25'></a> নতুন বস্ত্র, নতুন ফল ও নতুন রসালো ভোজন সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='bk' id='bk26'></a> ‘এটি খাও, এটি ভোজন কর, এই শয্যায় শয়ন কর’ এভাবে সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='bk' id='bk27'></a> আমি সর্বত্রই পূজিত হতাম। আমি সকলের প্রিয় হতাম। আমার পরিষদ ছিল সব সময় ঐক্যবদ্ধ। আমি জ্ঞাতিগণের মধ্যে শ্রেষ্ঠ হতাম। এটি আমার বুদ্ধপূজারই ফল।</p>
<p><a class='bk' id='bk28'></a> আমি শীত কী, উষ্ণ কী জানতাম না। পরিদাহ বলতে আমার কিছুই ছিল না। এমনকি আমার হৃদয়ে কখনো চৈতসিক দুঃখও ছিল না।</p>
<p><a class='bk' id='bk29'></a> আমি সুবর্ণবর্ণের অধিকারী হয়ে ভবভবান্তরে জন্মপরিভ্রমণ করতাম। বিবর্ণতার দেখা কখনোই আমি পাইনি। এটি আমার বুদ্ধপূজারই ফল।</p>
<p><a class='bk' id='bk30'></a> দেবলোক হতে চ্যুত হয়ে পূর্বকৃত পুণ্যপ্রভাবে আমি শ্রাবস্তীর এক ধনাঢ্য মহাশালকুলে জন্মেছিলাম। পঞ্চকামগুণ ত্যাগ করে আমি অনাগারিক প্রব্রজ্যা গ্রহণ করেছিলাম এবং জন্মের মাত্র সাত সৎসর বয়সে অর্হত্ত্ব লাভ করেছিলাম।</p>
<p><a class='bk' id='bk32'></a> চক্ষুষ্মান বুদ্ধ আমার গুণের কথা জেনে আমাকে উপসম্পদা প্রদান করেছিলেন। আমি অতীব তরুণ পূজনীয়। এটি আমার বুদ্ধপূজারই ফল।</p>
<p><a class='bk' id='bk33'></a> আমার দিব্যচোখ অত্যন্ত বিশুদ্ধ। আমি সমাধিতে অভিজ্ঞ ও অভিজ্ঞালাভী। এটি আমার বুদ্ধপূজারই ফল।</p>
<p><a class='bk' id='bk34'></a> আমি প্রতিসম্ভিদালাভী, ঋদ্ধিপাদে দক্ষ ও ধর্মে পারমীলাভী। এটি আমার বুদ্ধপূজারই ফল।</p>
<p><a class='bk' id='bk35'></a> আজ থেকে তিন হাজার কল্প আগে আমি যেই বুদ্ধপূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk36'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk37'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk38'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ত্রিকণিকারপুষ্পিয় স্থবির এই গাথাগুলো ভাষণ করেছিলেন।</p>
<p class='endsutta'>[ত্রিকণিকারপুষ্পিয় স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

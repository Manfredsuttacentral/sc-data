<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap331' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৩. উমাপুষ্পিয় বর্গ</li>
</ul>
<h1>৯. পুষ্পচ্ছত্রীয় স্থবির অপদান</h1>
</header>
<p><a class='bk' id='bk73'></a>ত্রিলোকশ্রেষ্ঠ সিদ্ধার্থ ভগবান চতুরার্যসত্য দেশনা করে বহু সত্ত্বকে দুঃখ থেকে চিরমুক্ত করছিলেন।</p>
<p><a class='bk' id='bk74'></a>আমি খুব মনোরম শতপত্র জলজপদ্ম নিয়ে এসে সেই পুষ্প দিয়ে ছাতা তৈরি করে বুদ্ধকে দান করেছিলাম।</p>
<p><a class='bk' id='bk75'></a>পরম পূজনীয় লোকবিদ সিদ্ধার্থ শাস্তা ভিক্ষুসংঘের মাঝে দাঁড়িয়ে এই গাথাটি বলেছিলেন :</p>
<p><a class='bk' id='bk76'></a>যে ব্যক্তি অতীব খুশি মনে আমার মাথার ওপর ফুলের ছাতা ধারণ করেছে, চিত্ত-প্রসন্নতার কারণে সে কখনো অপায় দুর্গতিতে যাবে না।</p>
<p><a class='bk' id='bk77'></a>এই বলে লোকনায়ক সিদ্ধার্থ সম্বুদ্ধ পরিষদকে বিদায় দিয়েছিলেন এবং তারপর আকাশপথে উড়ে চলে গিয়েছিলেন।</p>
<p><a class='bk' id='bk78'></a>দেব-নরশ্রেষ্ঠ বুদ্ধ আকাশে উড়াল দেওয়ার সঙ্গে সঙ্গে শ্বেতচ্ছত্রটিও উড়াল দিয়েছিল এবং সেই উত্তম ছত্রটি বুদ্ধশ্রেষ্ঠের পেছন পেছন গিয়েছিল।</p>
<p><a class='bk' id='bk79'></a>আজ থেকে চুরানব্বই কল্প আগে আমি যেই ফুলের ছাতা দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ফুলের ছাতা দানেরই ফল।</p>
<p><a class='bk' id='bk80'></a>আজ থেকে চুয়াত্তর কল্প আগে আমি আটবার ‘জলশিখা’ নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk81'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পুষ্পচ্ছত্রীয় স্থবির এই গাথাগুলো ভাষণ করেছিলেন।</p>
<p class='endsutta'>[পুষ্পচ্ছত্রীয় স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

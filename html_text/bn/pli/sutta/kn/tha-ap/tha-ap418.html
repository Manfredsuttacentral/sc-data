<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap418' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>৬. একদীপিয় স্থবির অপদান</h1>
</header>
<p><a class='bk' id='bk124'></a>লোকনায়ক সুগত সিদ্ধার্থ ভগবান পরিনির্বাপিত হওয়ার পর তখন দেবমনুষ্য সকলেই দ্বিপদোত্তমকে পূজা করছিলেন।</p>
<p><a class='bk' id='bk125'></a>লোকনায়ক সিদ্ধার্থ ভগবানকে চিতায় তোলা হলে পরে লোকেরা যথাশক্তি শাস্তার চিতাকে পূজা করছিলেন।</p>
<p><a class='bk' id='bk126'></a>আমি সেই চিতার একটু দূরে একটি প্রদীপ প্রজ্জ্বালন করেছিলাম। আমার জ্বালানো সেই প্রদীপ সূর্যোদয় না হওয়া পর্যন্ত জ্বলেছিল।</p>
<p><a class='bk' id='bk127'></a>সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class='bk' id='bk128'></a>সেখানে আমার চারপাশে ব্যামপ্রমাণ জায়গাজুড়ে একটি প্রজ্জ্বালিত প্রদীপ নিত্য জ্বলছে বলে মনে হতো। কারণ, আমার চারপাশে ব্যামপ্রমাণ জায়গায় নিয়ত লক্ষ প্রদীপ জ্বলে থাকত।</p>
<p><a class='bk' id='bk129'></a>সূর্যোদয় হওয়া সত্ত্বেও সব সময় আমার দেহ জ্যোতির্ময় থাকত। আলোকোজ্জ্বল দীপপ্রভায় আমার শরীর নিয়ত আলোকিত থাকত।</p>
<p><a class='bk' id='bk130'></a>আমি পর্বত ভেদ করে আঁকা-বাঁকা শতযোজন দূর পর্যন্ত দুচোখে দেখতে পেতাম।</p>
<p><a class='bk' id='bk131'></a>সাতাত্তরবার আমি দেবলোকে রমিত হয়েছিলাম এবং তন্মধ্যে একত্রিশবার দেবরাজত্ব করেছিলাম।</p>
<p><a class='bk' id='bk132'></a>আটাশবার আমি রাজচক্রবর্তী হয়েছিলাম। আর প্রাদেশিক রাজা তো অসংখ্যবার হয়েছিলাম।</p>
<p><a class='bk' id='bk133'></a>দেবলোক হতে চ্যুত হয়ে আমি মাতৃগর্ভে জন্মগ্রহণ করেছিলাম। সেই মাতৃগর্ভে থাকাকালেও আমার চক্ষুদ্বয় নিমীলিত হয়নি।</p>
<p><a class='bk' id='bk134'></a>জন্মের পর মাত্র চার বৎসর বয়সে আমি অনাগারিক প্রব্রজ্যা গ্রহণ করেছিলাম এবং মাত্র পনেরো দিনের মধ্যে অর্হত্ত্ব লাভ করেছিলাম।</p>
<p><a class='bk' id='bk135'></a>আমি জন্মসকলকে ধ্বংস করে ও সমস্ত ক্লেশকে ছিন্ন করে বিশুদ্ধ দিব্যচোখ লাভ করেছি। এটি আমার একটি মাত্র প্রদীপ দানেরই ফল।</p>
<p><a class='bk' id='bk136'></a>আমি পাহাড়-পর্বত ভেদ করে আঁকা-বাঁকা বহু দূর পর্যন্ত দেখতে পাই। এটি আমার একটি মাত্র প্রদীপ দানেরই ফল।</p>
<p><a class='bk' id='bk137'></a>উঁচু-নিচু অসমান জায়গাগুলোও আমার কাছে সমান হয়ে যেত এবং আমার কাছে অন্ধকার বলতে কিছুই নেই। আমি খোলা চোখে কখনোই অন্ধকার দেখতে পাই না । এটি আমার একটি মাত্র প্রদীপ দানেরই ফল।</p>
<p><a class='bk' id='bk138'></a>আজ থেকে চুরানব্বই কল্প আগে আমি যেই প্রদীপ দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার একটি মাত্র প্রদীপ দানেরই ফল।</p>
<p><a class='bk' id='bk121'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk122'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk123'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একদীপিয় স্থবির এই গাথাগুলো ভাষণ করেছিলেন।</p>
<p class='endsutta'>[একদীপিয় স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

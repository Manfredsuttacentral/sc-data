<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap501' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫০. কিংকণিপুষ্প বর্গ</li>
</ul>
<h1>৯. নলকুটিদায়ক স্থবির অপদান</h1>
</header>
<p><a class='bk' id='bk93'></a> হিমালয়ের অদূরে হারিত নামক একটি পর্বত ছিল। সেখানে তখন স্বয়ম্ভূ নারদ এক বৃক্ষমূলে বসবাস করছিলেন।</p>
<p><a class='bk' id='bk94'></a> তখন আমি একটি নলখাগড়ায় বাসগৃহ তৈরি করে দিয়ে তাতে তৃণাচ্ছাদনী দিয়েছিলাম এবং একটি চঙ্ক্রমণস্থান পরিস্কার করে দিয়ে সেই স্বয়ম্ভূ নারদকে দান করেছিলাম।</p>
<p><a class='bk' id='bk95'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk96'></a> সেখানে আমার জন্য নলকুটি নির্মাণজনিত পুণ্যফলে ষাট যোজন দীর্ঘ ও ত্রিশ যোজন প্রস্থ দেববিমান নির্মিত হয়েছিল।</p>
<p><a class='bk' id='bk97'></a> এভাবে আমি চৌদ্দকল্প দেবলোকে রমিত হয়েছিলাম। একাত্তরবার আমি দেবরাজত্ব করেছিলাম।</p>
<p><a class='bk' id='bk98'></a> চৌত্রিশবার আমি চক্রবর্তী রাজা হয়েছিলাম। আর প্রাদেসিক রাজা তো অসংখ্যবার হয়েছিলাম।</p>
<p><a class='bk' id='bk99'></a> আমি ধর্মরূপ প্রাসাদে আরোহণ করে সর্বাকার পরিপূর্ণ হয়ে শাক্যপুত্রের শাসনে যেখানে ইচ্ছা সেখানে বসবাস করি।</p>
<p><a class='bk' id='bk100'></a> আজ থেকে একত্রিশ কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার নলকুটি দানেরই ফল।</p>
<p><a class='bk' id='bk101'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk102'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk103'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান নলকুটিকদায়ক স্থবির এই গাথাগুলো ভাষণ করেছিলেন।</p>
<p class='endsutta'>[নলকুটিদায়ক স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

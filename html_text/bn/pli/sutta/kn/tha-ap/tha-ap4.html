<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap4' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.২. মহামোগ্গল্লায়ন স্থবির অপদান</h1>
</header>
<p><a class='bk' id='bk375'></a>অনুত্তর দেবসংঘ প্রমুখ লোকশ্রেষ্ঠ, নরশ্রেষ্ঠ অনোমদর্শী ভগবান হিমালয়ে অবস্থান করতেন।</p>
<p><a class='bk' id='bk376'></a>তখন আমি বরুণ নামক শীলগুণসম্পন্ন, মহাঋদ্ধিধর নাগরাজ হয়ে জন্মেছিলাম এবং আমার আবাস ছিল মহাসাগর।</p>
<p><a class='bk' id='bk377'></a>আমার সঙ্গীগণের সঙ্গ ত্যাগ করে আমি তখন বিবিধ প্রকার তূর্যবাদ্য স্থাপন করেছিলাম এবং সম্বুদ্ধকে পরিবেষ্টিত করে অপ্সরাগণ নানা বাদ্যযন্ত্র বাজিয়েছিল।</p>
<p><a class='bk' id='bk378'></a>এভাবে দিব্যতূর্য বাজানোর সময় বুদ্ধ সেই শব্দ শুনতে পেয়ে জাগ্রত হয়েছিলেন।</p>
<p><a class='bk' id='bk379'></a>তারপর আমি সম্বুদ্ধকে নিমন্ত্রণ করেছিলাম এবং নিজ নাগভবনে এসে আসন প্রস্তুত করার পর ‘সময় হয়েছে’ বলে সম্বুদ্ধকে আমি জানিয়েছিলাম।</p>
<p><a class='bk' id='bk380'></a>তারপর লোকনায়ক বুদ্ধ হাজার ক্ষীণাসব অর্হৎ পরিবেষ্টিত হয়ে দশদিক আলোকিত করে আমার নাগভবনে এসেছিলেন।</p>
<p><a class='bk' id='bk381'></a>তখন আমি আসনে উপবিষ্ট ভিক্ষুসংঘসহ দেবাতিদের নরশ্রেষ্ঠ মহাবীরকে বিবিধ প্রকার অন্নপানীয় দান করে পরিতৃপ্ত করেছিলাম।</p>
<p><a class='bk' id='bk382'></a>স্বয়ম্ভূ অগ্রপুদ্গল মহাবীর ভগবান সেই দান অনুমোদন করেছিলেন এবং ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk383'></a>যেই ব্যক্তি লোকনায়ক বুদ্ধ প্রমুখ অনুত্তর সংঘকে পূজা করল, সে সেই চিত্ত-প্রসন্নতার কারণে দেবলোকে গমন করবে।</p>
<p><a class='bk' id='bk384'></a>সাতাত্তরবার দেবকুলে রাজত্ব করবে এবং এই পৃধিবীতে আটশতবার রাজত্ব করবে।</p>
<p><a class='bk' id='bk385'></a>পঞ্চান্নবার রাজচক্রবর্তী হবে এবং তখন তার অসংখ্য ভোগসম্পত্তি উৎপন্ন হবে।</p>
<p><a class='bk' id='bk386'></a>এখন হতে অপরিমেয় কল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk387'></a>সে তখন নিরয় হতে চ্যুত হয়ে মানবজন্ম লাভ করবে এবং কোলিত নামক ব্রাহ্মণ হবে।</p>
<p><a class='bk' id='bk388'></a>পরবর্তীকালে সে প্রব্রজিত হওয়ার পর কুশলমূলের দ্বারা উপদিষ্ট হয়ে গৌতম ভগবানের দ্বিতীয় অগ্রশ্রাবক হবে।</p>
<p><a class='bk' id='bk389'></a>সে আরব্ধবীর্য, ভাবিতচিত্ত, অতুলনীয় ঋদ্ধিমান হয়ে সমস্ত আসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk390'></a>আমি কোনো এক জন্মে পাপমিত্রের সাহায্যে কামরাগ চরিতার্থ করার জন্য প্রদুষ্টমনে মাতাপিতাকে হত্যা করেছিলাম।</p>
<p><a class='bk' id='bk391'></a>নিরয় অথবা মনুষ্যলোকে আমি যেখানেই জন্মগ্রহণ করি না কেন, সেখানেই মাথা ছিন্ন-ভিন্ন হয়ে মৃত্যুবরণ করি, একান্তই পূর্বকৃত পাপকর্মের কারণে।</p>
<p><a class='bk' id='bk392'></a>এমনকি এই অন্তিম জন্মেও সেই পূর্বকৃত পাপকর্ম আমার পিছু ছাড়েনি। সুতরাং এই জন্মেও আমি সেভাবে মৃত্যুমুখে পতিত হবো।</p>
<p><a class='bk' id='bk393'></a>বিবেকযুক্ত ও সমাধিভাবনায় রত হয়ে আমি সমস্ত আসব ক্ষয় করে সম্পূর্ণ অনাসক্ত হয়েই অবস্থান করি।</p>
<p><a class='bk' id='bk394'></a>আমি জন্মজন্মান্তরে সঞ্চিত পুণ্যবলে এমন অমিত ঋদ্ধিশক্তির অধিকারী যে এই সুগভীর বিশাল এই ধরণীকেও আমার বাম হাতের আঙুলে কম্পিত করতে পারি।</p>
<p><a class='bk' id='bk395'></a>আমার মধ্যে সামান্য পরিমাণও অস্মিমান দেখতে পাচ্ছি না। মান-অহংকার আমার মধ্যে নেই। শ্রমণ গৌতম প্রমুখ সমস্ত ভিক্ষুসংঘকে আমি গৌরব প্রদর্শন করছি।</p>
<p><a class='bk' id='bk396'></a>আমি এই হতে অপরিমেয় কল্প আগে যে অগ্রশ্রাবকত্ব প্রার্থনা করেছিলাম, আজ আমি এই শেষ জন্মে আসব ক্ষয় করে সেই অগ্রশ্রাবকত্ব লাভ করেছি।</p>
<p><a class='bk' id='bk397'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধশাসনে কৃতকার্য হয়েছি।</p>
<p>ঠিক এভাবেই আয়ুষ্মান মহামোগ্গল্লায়ন স্থবির এই গাথাগুলো ভাষণ করেছিলেন।</p>
<p class='endsutta'>[মহামোগ্গল্লায়ন স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap411' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৯. জতুকর্ণি স্থবির অপদান</h1>
</header>
<p><a class='bk' id='bk276'></a>আমি হংসবতী নগরে এক শ্রেষ্ঠীপুত্র হয়ে জন্মেছিলাম। তখন আমি পুরোপুরি পঞ্চকামগুণে মত্ত ছিলাম।</p>
<p><a class='bk' id='bk277'></a>প্রাসাদের ওপর উঠে আমি প্রভূত ভোগসম্পত্তি নষ্ট করছিলাম এবং তখন সেখানে নাচ আর গানে মত্ত ছিলাম।</p>
<p><a class='bk' id='bk278'></a>তখন আমার জন্য নানাবিধ তূর্যবাদ্য এনে শ্রুতিমুধর মনোজ্ঞ তালে বাজানো হতো এবং সেই মনোজ্ঞ বাজনার তালে তালে সকল সুন্দরী মেয়েরা নেচে নেচে আমার মনকে হরণ করত।</p>
<p><a class='bk' id='bk279'></a>চেলাপিকা, লামণিকা, কুঞ্জবাসী ত্রিমজ্ঝিকা, লঙ্ঘিকা, শোকজ্ঝায়ী প্রভৃতি স্ত্রীলোকেরা প্রতিনিয়ত আমাকে পরিবেষ্টিত করে থাকত।</p>
<p><a class='bk' id='bk280'></a>বেতালিনো, কুম্ভথূনী, নটী, নর্তকী, অভিনেতা, অভিনেত্রী প্রভৃতি সবাই আমাকে প্রতিনিয়ত পরিবেষ্টিত করে থাকত।</p>
<p><a class='bk' id='bk281'></a>নাপিত, স্নাপক, পাচক, মালাকার, সুপাশক, মুষ্টিযোদ্ধা সবাই আমাকে প্রতিনিয়ত পরিবেষ্টিত করে থাকত।</p>
<p><a class='bk' id='bk282'></a>তাবতিংস দেবলোকের রাজভবনে ইন্দ্রের ন্যায় আমিও এদের মনোজ্ঞ ক্রীড়া ও শারীরিক কসরতে মত্ত হয়ে কখন রাতদিন চলে যেত মোটেই টের পেতাম না।</p>
<p><a class='bk' id='bk283'></a>পথিক, পর্যটক সকলেই এবং বহু ভিক্ষুক, যাচক প্রত্যহ আমার ঘরে ভিক্ষার জন্যে উপস্থিত হতো।</p>
<p><a class='bk' id='bk284'></a>অনুত্তর পুণ্যক্ষেত্র শ্রমণ-ব্রাহ্মণগণ আমার পুণ্যসম্পত্তি বাড়িয়ে দেওয়ার মানসে (প্রায়ই) আমার ঘরে আসতেন।</p>
<p><a class='bk' id='bk285'></a>পট্টবস্ত্রধারী, পাখির পেখমধারী, নির্গ্রন্থ সন্ন্যাসী, পুষ্পবস্ত্রধারী, ত্রিদণ্ডধারী ও একশিখাধারী সবাই আমার ঘরে আসতেন।</p>
<p><a class='bk' id='bk286'></a>আজীবক সন্ন্যাসী, নিঃস্ব, গোধর্মী, দেবধর্র্মী, মলিন বস্ত্রধারী সবাই আমার ঘরে আসতেন।</p>
<p><a class='bk' id='bk287'></a>ভ্রমণশীল, শান্তিলাভী, অক্রোধী, তপস্বী, বনচারী সবাই আমার ঘরে আসতেন।</p>
<p><a class='bk' id='bk288'></a>ওড্ডক, দমিলা, সাকুলা, মলবালকা, সবরা (নিষ্ঠুর প্রকৃতির লোক), যোনকা সবাই আমার ঘরে আসতেন।</p>
<p><a class='bk' id='bk289'></a>অন্ধ, মুণ্ডিতমস্তক, কোটলা, হনুবিন্দক, আরবীয় ও চীনা লোক সবাই আমার ঘরে আসতেন।</p>
<p><a class='bk' id='bk290'></a>অলসন্দকা, পল্লবকা, ধম্মরা, নিগ্গমানুষ ও গৃহী কুলপুত্র সবাই আমার ঘরে আসতেন।</p>
<p><a class='bk' id='bk291'></a>মাধুবকাকোসলকা, কলিঙ্গা, হত্থিপোরিকা, ইসিণ্ডা, মক্কলা সবাই আমার ঘরে আসতেন।</p>
<p><a class='bk' id='bk292'></a>চেলাবকা, ও ঘুল্‌হা, মেঘলা, ক্ষুদ্রকা ও বহু শূদ্র সবাই আমার ঘরে আসতেন।</p>
<p><a class='bk' id='bk293'></a>রোহনা, সিন্ধুদেশীয়, চিতকা, এককর্ণি, পশ্চিমদেশীয় সবাই আমার ঘরে আসতেন।</p>
<p><a class='bk' id='bk294'></a>সুপ্পারক কুমার, সুবর্ণভূমি মল্লবাসী, বৃজি সবাই আমার ঘরে আসতেন।</p>
<p><a class='bk' id='bk295'></a>নলকার তাঁতি, চর্মকার, ছুতার, কর্মকার, কুম্ভকার সবাই আমার ঘরে আসতেন।</p>
<p><a class='bk' id='bk296'></a>মণিকার, লৌহকার, স্বর্ণকার, বস্ত্রবেপারী, সীসাকর সবাই আমার ঘরে আসতেন।</p>
<p><a class='bk' id='bk297'></a>তীর প্রস্তুতকারী, ভ্রমণকারী, তাঁতি, গন্ধধারী, রঞ্জনকারী, দর্জি সবাই আমার ঘরে আসতেন।</p>
<p><a class='bk' id='bk298'></a>তেলবেপারী, কাঠ আহরণকারী, জল আহরণকারী, বার্তাবাহক, পাচক, স্যূপরক্ষাকারী সবাই আমার ঘরে আসতেন।</p>
<p><a class='bk' id='bk299'></a>দ্বাররক্ষক, সেনাদল, কারাবন্দী, পুষ্প সংগ্রহকারী, হস্তী-আরোহী, হস্তীপালক সবাই আমার ঘরে আসতেন।</p>
<p><a class='bk' id='bk300'></a>আনন্দ নামক মহারাজা আমার হিতের জন্য আমাকে প্রভূত সম্পত্তি দিয়েছিলেন। আমি সপ্তবর্ণের রত্ন কোনো ঊনতা না রেখে পূরিয়ে নিয়েছিলাম।</p>
<p><a class='bk' id='bk301'></a>যে সমস্ত বর্ণের বহু লোকের নাম ঘোষণা করেছিলাম, তখন আমি তাদের চিত্ত অবগত হয়ে নানাবিধ রত্ন দিয়ে তাদের পরিতৃপ্ত করেছিলাম।</p>
<p><a class='bk' id='bk302'></a>বহু মানুষের কোলাহলপূর্ণ পরিবেশে, ভেরি শব্দে ও শঙ্খধ্বনিতে মুখরিত হয়ে আমি নিজ গৃহে রমিত হয়েছিলাম।</p>
<p><a class='bk' id='bk303-304'></a>সেই সময় চক্ষুষ্মান পদুমুত্তর ভগবান লক্ষ ক্ষীণাসব অর্হৎ ভিক্ষুকে সঙ্গে নিয়ে পথে হাঁটা শুরু করেছিলেন। তিনি সকল দিক আলোকিত করে দ্বীপবৃক্ষের ন্যায় জ্যোতির্ময় হয়েছিলেন।</p>
<p><a class='bk' id='bk305'></a>লোকনায়ক বুদ্ধ হেঁটে যাবার সময় সকল প্রকার ভেরি বেজে উঠেছিল এবং তখন তার শরীর হতে মধ্যাহ্ন সূর্যের ন্যায় প্রভা নির্গত হচ্ছিল।</p>
<p><a class='bk' id='bk306'></a>আলোকোজ্জ্বল বুদ্ধরশ্মি ঘরের কবাট অতিক্রম করে ভিতরে প্রবেশ করলে পরে তৎক্ষণাৎ সমস্ত গৃহাভ্যন্তর বিপুল আলোয় উদ্ভাসিত হয়েছিল।</p>
<p><a class='bk' id='bk307'></a>বুদ্ধের এমন প্রভা দেখে আমি পরিষদে বলেছিলাম, বুদ্ধশ্রেষ্ঠই যে এই পথে প্রতিপন্ন হয়েছেন, এতে আমার কোনো সন্দেহ নেই।</p>
<p><a class='bk' id='bk308'></a>শিগ্‌গির প্রাসাদ হতে নেমে এসে আমি পথপার্শ্বে বাজারে চলে গিয়েছিলাম। সম্বুদ্ধকে অভিবাদন করে এই কথা নিবেদন করেছিলাম।</p>
<p><a class='bk' id='bk309'></a>হে পদুমুত্তর বুদ্ধ, আমাকে অনুকম্পা করুন। আমার প্রার্থনায় লক্ষ ক্ষীণাসব অর্হৎসহ সেই মহামুনি আমার নিমন্ত্রণ (ফাং) গ্রহণ করেছিলেন।</p>
<p><a class='bk' id='bk310'></a>সম্বুদ্ধকে নিমন্ত্রণ করার পর আমি নিজ গৃহে নিয়ে গিয়েছিলাম। সেখানে আমি মহামুনিকে অন্নপানীয় দিয়ে পরিতৃপ্ত করেছিলাম।</p>
<p><a class='bk' id='bk311'></a>বুদ্ধশ্রেষ্ঠের ভোজনকৃত্য শেষ হলে পরে উপযুক্ত সময় ভেবে আমি শত রকমের বৈচিত্রময় তূর্যশব্দে বুদ্ধশ্রেষ্ঠকে পূজা করেছিলাম।</p>
<p><a class='bk' id='bk312'></a>পরম পূজনীয় লোকবিদ পদুমুত্তর বুদ্ধ গৃহমধ্যে বসে এই গাথাগুলো ভাষণ করেছিলেন।</p>
<p><a class='bk' id='bk313'></a>যে ব্যক্তি আমাকে তূর্যশব্দে পূজা করল এবং অন্নপানীয় দান করল। এখন আমি তার ভূয়সী প্রশংসা করব। তেমরা মনোযোগ দিয়ে শোন।</p>
<p><a class='bk' id='bk314'></a>এই ব্যক্তি প্রভূত ভোগসম্পত্তি ও সোনাদানার অধিকারী হয়ে চার দ্বীপে একচ্ছত্র রাজত্ব করবে।</p>
<p><a class='bk' id='bk315'></a>পঞ্চশীল ও দশবিধ পুণ্যকর্মে নিজেকে চালিত করে স্বীয় পরিষদকেও সে-বিষয় শিক্ষা দিবে।</p>
<p><a class='bk' id='bk316'></a>সমলংকৃত লক্ষ তূর্য-ভেরির সুমধুর শব্দ প্রতিনিয়ত এই ব্যক্তিকে আমোদিত করে রাখবে। এটি তার তূর্যশব্দে পূজা করারই ফল।</p>
<p><a class='bk' id='bk317'></a>ত্রিশ হাজার কল্প সে দেবলোকে রমিত হবে এবং চৌষট্টিবার দেবেন্দ্র হয়ে দেবলোকে রাজত্ব করবে।</p>
<p><a class='bk' id='bk318'></a>চৌষট্টিবার সে চক্রবর্তী রাজা হবে এবং প্রাদেশিক রাজা তো অসংখ্যবার হবেই।</p>
<p><a class='bk' id='bk319'></a>আজ থেকে লক্ষকল্প পরে ওক্কাকুকুলে গৌতম গোত্রে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk320'></a>এই ব্যক্তি দেবলোকে ও মনুষ্যলোকে বহুবার জন্মগ্রহণের পর তখন প্রভূত ভোগসম্পত্তির অধিকারী হয়ে পৃথিবীতে মানুষ হয়ে জন্মগ্রহণ করবে।</p>
<p><a class='bk' id='bk321'></a>ত্রিবেদে বিশেষ পারদর্শী অধ্যাপক হয়ে সে উত্তমার্থ তথা মুক্তিমার্গের খোঁজ করতে করতে বিচরণ করবে।</p>
<p><a class='bk' id='bk322'></a>পরে সে পূর্বকৃত পুণ্য-প্রভাবে প্রব্রজ্যা গ্রহণ করে গৌতম ভগবানের শাসনে অভিরমিত হবে।</p>
<p><a class='bk' id='bk323'></a>শাক্যপুঙ্গব গৌতম সম্বুদ্ধকে যথাযথ অনুসরণ করে সমস্ত ক্লেশক্ষয়ে অর্হত্ত্ব লাভ করবে।</p>
<p><a class='bk' id='bk324'></a>গভীর অরণ্যে পশুরাজ সিংহের ন্যায় নির্ভীক হয়ে আজ আমি শাক্যপুত্র গৌতমের শাসনে অবস্থান করছি।</p>
<p><a class='bk' id='bk325'></a>কী দেবলোকে, কী মনুষ্যলোকে কোনো দরিদ্র কুলে দুঃস্থ হয়ে জন্মেছি বলে আমার জানা নেই। এটি আমার বুদ্ধকে পূজা করারই ফল।</p>
<p><a class='bk' id='bk326'></a>বিবেকযুক্ত, উপশান্ত ও নিরুপধি হয়ে এখন আমি নাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk327'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk328'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk329'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান জতুকর্ণি স্থবির এই গাথাগুলো ভাষণ করেছিলেন।</p>
<p class='endsutta'>[জতুকর্ণি স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

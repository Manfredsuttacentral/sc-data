<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap541' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৯. রাধ স্থবির অপদান</h1>
</header>
<p><a class='bk' id='bk296'></a> আজ থেকে লক্ষকল্প আগে পৃথিবীতে সর্বলোকবিদ মুনি চক্ষুষ্মান জিন পদুমুত্তর বুদ্ধ উৎপন্ন হয়েছিলেন।</p>
<p><a class='bk' id='bk297'></a> তিনি উপদেষ্টা, বিজ্ঞাপক, সকল প্রাণীর তীর্ণকারী ও দেশনাকুশল বুদ্ধ। তখন তিনি বহু জনতাকে সংসারসাগর তীর্ণ করে দিয়েছিলেন।</p>
<p><a class='bk' id='bk298'></a> তিনি ছিলেন পরম অনুকম্পাকারী, কারুণিক, ও সকল প্রাণীর পরম হিতৈষী। তিনি তখনকার অন্যতীর্থিদের পঞ্চশীলে প্রতিষ্ঠিত করেছিলেন।</p>
<p><a class='bk' id='bk299'></a> এভাবেই তিনি সম্পূর্ণ নিরাকুল ও তীর্থিয়শূন্য হয়ে এবং বশীভূত ক্ষীণাসব অর্হৎ পরিবেষ্টিত হয়ে অবস্থান করেছিলেন।</p>
<p><a class='bk' id='bk300'></a> সেই মহামুনি আটান্ন প্রকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class='bk' id='bk301'></a> সেই সময় মানুষের গড় আয়ু ছিল লক্ষ বৎসর। তিনি পরিপূর্ণ আয়ু জীবিত থেকে বহু জনতাকে তীর্ণ করেছিলেন।</p>
<p><a class='bk' id='bk302'></a> তখন আমি হংসবতী নগরে এক মন্ত্রধর ব্রাহ্মণ হয়ে জন্মেছিলাম। একদিন আমি সেই নরশ্রেষ্ঠ বুদ্ধের কাছে গিয়ে তাঁর ধর্মদেশনা শুনছিলাম।</p>
<p><a class='bk' id='bk303'></a> তখন মহাবীর, পরিষদে বিশারদ, বিনায়ক বুদ্ধ এক ভিক্ষুকে প্রতিভাণক তথা জ্ঞানবান ভিক্ষুদের মধ্যে শ্রেষ্ঠপদে বসালেন।</p>
<p><a class='bk' id='bk304'></a> তখন আমি লোকনায়ক বুদ্ধ প্রমুখ ভিক্ষুসংঘের উদ্দেশে বহু পুণ্যকার্য করে তাঁর পায়ে মাথা ঠেকিয়ে সেই শ্রেষ্ঠপদ প্রার্থনা করেছিলাম।</p>
<p><a class='bk' id='bk305'></a> তখন ক্লেশমলমুক্ত ও সুবর্ণ খণ্ডের ন্যায় প্রভাময় ভগবান আমাকে লক্ষ করে মধুর কণ্ঠে বলেছিলেন :</p>
<p><a class='bk' id='bk306'></a> সুখী হও। দীর্ঘায়ু হও। তোমার প্রার্থনা পূর্ণ হোক। তুমি যে আমার ও ভিক্ষুসংঘের উদ্দেশ্যে বিপুল পুণ্যকার্য করেছ!</p>
<p><a class='bk' id='bk307'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk308'></a> তাঁর ধর্মে সে ধর্মৌরসজাত উত্তরাধিকারী রাধ নামে শাস্তাশ্রাবক হবে।</p>
<p><a class='bk' id='bk309'></a> শাক্যপুত্র নরশ্রেষ্ঠ নায়ক বুদ্ধ তার পূর্বহেতু গুণ দেখে তুষ্ট হয়ে তাকে প্রতিভাণক তথা জ্ঞানবান ভিক্ষুদের মধ্যে শ্রেষ্ঠপদে প্রতিষ্ঠিত করবেন।</p>
<p><a class='bk' id='bk310'></a> তা শুনে আমি ভীষণ খুশি হয়েছিলাম। তখন আমি আজীবন স্মৃতিমান ও প্রজ্ঞাসমন্বিত হয়ে মৈত্রীচিত্তে পদুমুত্তর জিনকে সেবা-পরিচর্যা করেছিলাম।</p>
<p><a class='bk' id='bk311'></a> সেই সুকৃত পুণ্যপ্রভাবে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk312'></a> আমি তিনশতবার দেবলোকে দেবরাজত্ব করেছিলাম এবং পাঁচশতবার চক্রবর্তী রাজা হয়েছিলাম।</p>
<p><a class='bk' id='bk313'></a> আর প্রাদেসিক রাজা তো অসংখ্যবার হয়েছিলাম। সেই কর্মের ফলে আমি সর্বত্রই সুখী হয়েছিলাম।</p>
<p><a class='bk' id='bk314'></a> এই শেষ জন্মে আমি গিরিব্বজ নগরে এক ব্রাহ্মণ পরিবারে জন্মগ্রহণ করেছি।</p>
<p><a class='bk' id='bk315'></a> একদিন আমি সারিপুত্র স্থবিরকে মাত্র এক চামচ ভিক্ষা দান করেছিলাম। আমি জরাজীর্ণ হয়ে বৃদ্ধবয়সে প্রব্রজ্যা গ্রহণ করতে বিহারে গিয়েছিলাম।</p>
<p><a class='bk' id='bk316'></a> জরাজীর্ণ, বৃদ্ধ ও দুর্বল হওয়ায় আমাকে কেউই প্রব্রজ্যা দিচ্ছিল না। তাই আমি ভীষণ দুঃখিত, বিষন্নবদন ও শোকগ্রস্ত হয়েছিলাম।</p>
<p><a class='bk' id='bk317'></a> মহামুনি, মহাকারুণিক বুদ্ধ শোকগ্রস্ত আমাকে দেখে বলেছিলেন, বৎস, কী হয়েছে তোমার? তুমি এত শোক করছ কেন? বল দেখি কী হয়েছে তোমার?</p>
<p><a class='bk' id='bk318'></a> হে বীর, আপনার সুব্যাখ্যাত ধর্মশাসনে আমি প্রব্রজ্যা গ্রহণ করতে পারছি না। তাই আমি শোক করছি। হে নায়ক, আপনি আমার সহায় হোন!</p>
<p><a class='bk' id='bk319'></a> তখন মুনিশ্রেষ্ঠ বুদ্ধ ভিক্ষুসংঘকে ডেকে জিজ্ঞেস করেছিলেন, হে ভিক্ষুগণ, দেখ তো এই ব্যক্তি তোমাদের কাউকে কোনোদিন উপকার করেছে বলে স্মরণ করতে পার কি না? সে যদি কাউকে উপকার করে থাকে, তবে সে-ই তাকে প্রব্রজ্যা প্রদান করুক।</p>
<p><a class='bk' id='bk320'></a> তখন সারিপুত্র বলেছিলেন, ভন্তে ভগবান, আমি স্মরণ করতে পারি। আমি পিণ্ডচারণ করতে গেলে একদিন সে আমাকে এক চামচ ভিক্ষা দিয়েছিল।</p>
<p><a class='bk' id='bk321'></a> (ভগবান বলেছিলেন) ‘সাধু, সাধু, সাধু, সারিপুত্র, তুমি কৃতজ্ঞ। তাহলে তুমিই তাকে প্রব্রজ্যা প্রদান কর। এ জ্ঞানবানদের মধ্যে শ্রেষ্ঠ হবে।</p>
<p><a class='bk' id='bk322'></a> তারপর আমি প্রব্রজ্যা এবং উপসম্পদা উভয়ই লাভ করলাম। অচিরেই আমি আসবক্ষয় জ্ঞানও লাভ করলাম।</p>
<p><a class='bk' id='bk323'></a> আমি মুনিশ্রেষ্ঠ বুদ্ধের কথা খুব মন দিয়ে শুনতাম এবং শুনে ভীষণ খুশি হতাম। তারপর একদিন জিনশ্রেষ্ঠ বুদ্ধ আমাকে প্রতিভাণক তথা জ্ঞানবান ভিক্ষুদের মধ্যে শ্রেষ্ঠপদে বসালেন।</p>
<p><a class='bk' id='bk324'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk325'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk326'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান রাধ স্থবির এই গাথাগুলো ভাষণ করেছিলেন।</p>
<p class='endsutta'>[রাধ স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap546' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৪. বঙ্গীশ স্থবির অপদান</h1>
</header>
<p><a class='bk' id='bk96'></a> আজ থেকে লক্ষকল্প আগে পৃথিবীতে সর্ববিধ ধর্মে চক্ষুষ্মান নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk97'></a> ঊর্মিমালা যেমন সাগরে চিত্রিত হয়, তারকারা যেমন আকাশে চিত্রিত হয়, ঠিক সেভাবেই আপনার উপদেশবাণী অর্হৎদের দ্বারা চিত্রিত হয়েছে।</p>
<p><a class='bk' id='bk98'></a> দেবমনুষ্য, নাগ, অসুর পরিবেষ্টিত হয়ে ও শ্রমণ-ব্রাহ্মণে আকীর্ণ বিশাল জনসভায় জিনুত্তম বুদ্ধ উপবিষ্ট হয়েছিলেন।</p>
<p><a class='bk' id='bk99'></a> তিনি পৃথিবীতে জ্ঞানপ্রভায় জ্বল জ্বল করতে থাকা লোকবিদ জিন। তিনি উপদেশ প্রদানের মাধ্যমে অজ্ঞদের বোধ উৎপন্ন করতেন।</p>
<p><a class='bk' id='bk100'></a> তিনি চার বৈশারদ্যপাপ্ত, পুরুষোত্তম, সম্পূর্ণ ভয়ভীতিহীন, নির্বাণপ্রাপ্ত ও বিশারদ।</p>
<p><a class='bk' id='bk101'></a> লোকাগ্র বুদ্ধ কেবল মহান ও শ্রেষ্ঠস্থান বুদ্ধভূমিই অনুমোদন করেন, অন্যকিছু নয়।</p>
<p><a class='bk' id='bk102'></a> তিনি যখন বজ্রকণ্ঠে সিংহনাদ করেন তখন দেব, মানব বা ব্রহ্মা কেউই প্রত্যাবর্তন করেন না।</p>
<p><a class='bk' id='bk103'></a> চার পরিষদে বিশারদ বুদ্ধ শ্রেষ্ঠ ধর্মদেশনা করার মধ্য দিয়ে দেবমনুষ্যদের সংসারসাগর তীর্ণ করিয়েই ধর্মচক্র প্রবর্তন করেন।</p>
<p><a class='bk' id='bk104'></a> তখন তিনি তাঁর এক সাধুসম্মত শ্রাবকের ভূয়সী প্রশংসা করে বিচিত্রকথক শ্রেষ্ঠপদে প্রতিষ্ঠিত করছিলেন।</p>
<p><a class='bk' id='bk105'></a> তখন আমি হংসবতী নগরে এক সর্ববিধ বেদজ্ঞ, বচনবাগীশ, তার্কিক, সাধুসম্মত ব্রাহ্মণ ছিলাম।</p>
<p><a class='bk' id='bk106'></a> এক সময় আমি সেই মহাবীর বুদ্ধের কাছে গিয়ে ধর্মদেশনা শুনে সেই শ্রাবকের গুণরাশি দেখে ভীষণ প্রীতি লাভ করেছিলাম।</p>
<p><a class='bk' id='bk107'></a> তারপর আমি লোকনন্দন সুগত প্রমুখ সংঘকে নিমন্ত্রণ করে সাত দিন যাবৎ ভোজন দান করে ত্রিচীবর দান করেছিলাম।</p>
<p><a class='bk' id='bk108'></a> অতঃপর আমি তার রাতুল চরণে মাথা ঠেকিয়ে কৃতাঞ্জলি হয়ে একপার্শ্বে দাঁড়িয়ে আনন্দিত মনে জিনোত্তম বুদ্ধের ভূয়সী প্রশংসা করেছিলাম।</p>
<p><a class='bk' id='bk109'></a> হে বাদিমর্দন, আপনাকে নমস্কার। হে পুরুষোত্তম, আপনাকে নমস্কার। হে সর্বলোকাগ্র, আপনাকে নমস্কার। হে অভয়ঙ্কর, আপনাকে নমস্কার।</p>
<p><a class='bk' id='bk110'></a> হে মারজয়ী, আপনাকে নমস্কার। হে দৃষ্টিবিনাশী, আপনাকে নমস্কার। হে শান্তি-সুখদায়ক, আপনাকে নমস্কার। হে শরণঙ্কর, আপনাকে নমস্কার।</p>
<p><a class='bk' id='bk111'></a> হে ভগবান, আপনি হচ্ছেন অনাথের নাথ, ভীতুদের অভয়স্থান, ক্লান্তদের বিশ্রামভূমি ও শরণার্থীদের পরম আশ্রয়।</p>
<p><a class='bk' id='bk112'></a> আমি এভাবে বহুপ্রকারে সম্বুদ্ধের মহাগুণের ভূয়সী প্রশংসা করে বলেছিলাম, ‘আমি সেই বিচিত্রকথক ভিক্ষুর ন্যায় হতে চাই।’</p>
<p><a class='bk' id='bk113-114'></a> তখন অনন্ত জ্ঞানী ভগবান বলেছিলেন, যে ব্যক্তি বুদ্ধ প্রমুখ ভিক্ষুসংঘকে সপ্তাহকাল ভোজন করিয়েছে, আর যে ব্যক্তি আমার গুণকীর্তন করল, সে বিচিত্রকথক ভিক্ষুর ন্যায় শ্রেষ্ঠপদ লাভের প্রার্থনা করছে।</p>
<p><a class='bk' id='bk115'></a> ভবিষ্যতে সুদীর্ঘকাল পরে তার সেই মনোরথ পূরণ হবে। সে অপ্রমেয় দেবমনুষ্যসম্পত্তি ভোগ করবে।</p>
<p><a class='bk' id='bk116'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk117'></a> তাঁর ধর্মে সে ধর্মৌরসজাত উত্তরাধিকারী হয়ে বঙ্গীশ নামে এক শাস্তাশ্রাবক হবে।</p>
<p><a class='bk' id='bk118'></a> তা শুনে আমি ভীষণ খুশি হয়েছিলাম। তখন আমি আজীবন মৈত্রীতদ্গত চিত্তে তথাগত জিনকে চতুর্প্রত্যয় দিয়ে সেবাপূজা করেছিলাম।</p>
<p><a class='bk' id='bk119'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তুষিত স্বর্গে জন্মেছিলাম।</p>
<p><a class='bk' id='bk120'></a> আজ এই শেষ জন্মে আমি এক পরিব্রাজক পরিবারে জন্মগ্রহণ করেছি। আমি জন্মের মাত্র সাত বৎসর বয়সে পরিব্রাজকত্বে উপনীত হয়েছি।</p>
<p><a class='bk' id='bk121'></a> আমি সর্ববিধ বেদজ্ঞ, তর্কশাস্ত্র বিশারদ, বিচিত্রকথক ও পরবাদ খণ্ডনকারী।</p>
<p><a class='bk' id='bk122'></a> বঙ্গে জাত অর্থে ‘বঙ্গীশ’ অথবা কথায় বিশেষ পারদর্শী এই অর্থে ‘বঙ্গীশ’। এই ‘বঙ্গীশ’ নামেই আমি সবিশেষ পরিচিত হয়েছি।</p>
<p><a class='bk' id='bk123'></a> প্রাপ্তবয়স্ক হওয়ার পর প্রথম যৌবনে পদার্পণ করলে পরে আমি রমণীয় রাজগৃহ নগরে সারিপুত্র স্থবিরকে দেখতে পেয়েছি।</p>
<p>[পঁচিশতম ভাণবার সমাপ্ত]</p>
<p><a class='bk' id='bk124'></a> তিনি পাত্র হাতে সুসংযত হয়ে পিণ্ডার্থে বিচরণ করছিলেন। তিনি আনতচক্ষু, স্বল্পভাষী, ও যুগমাত্র দর্শনকারী।</p>
<p><a class='bk' id='bk125'></a> তাকে দেখে আমি প্রথমে বিস্ময়াবিষ্ট হয়েছিলাম। তারপর আমি কণিকারপুষ্পের মতো সুচয়িত ও আমার চিত্তের উপযুক্ত একটি গাথা বলেছিলাম।</p>
<p><a class='bk' id='bk126'></a> তিনি আমাকে লোকনায়ক শাস্তা সম্বুদ্ধের কথা বলেছিলেন। তখন সেই পণ্ডিত, বীর সারিপুত্র স্থবির আমাকে আরও কিছু উপদেশ দিয়েছিলেন।</p>
<p><a class='bk' id='bk127'></a> তিনি তার স্বভাবসুলভ জ্ঞানমূলক ও বিরাগমূলক সুদর্শন উত্তম উপদেশবাণী শুনিয়ে আমাকে তুষ্ট করেছিলেন।</p>
<p><a class='bk' id='bk128'></a> তারপর আমি পায়ে মাথা ঠেকালে তিনি আমাকে বলেছিলেন, ‘প্রব্রজ্যা গ্রহণ করো।’ তারপর সেই মহাপ্রাজ্ঞ আমাকে বুদ্ধশ্রেষ্ঠের কাছে নিয়ে গিয়েছিলেন।</p>
<p><a class='bk' id='bk129'></a> আমি ভগবানের রাতুল চরণে মাথা ঠেকিয়ে বন্দনা করে শাস্তার কাছে বসেছিলাম। তখন তিনি আমাকে বললেন, ‘বঙ্গীশ, তুমি কিছু জান কি?’</p>
<p><a class='bk' id='bk130'></a> আমি বললাম, ভন্তে, আমি সামান্য একটা শিল্প জানি। আর তা হচ্ছে, মৃতশির বিদ্যা। বার বৎসরের মৃত হলেও বলে দিতে পারি।’ তখন ভগবান বললেন, ‘সত্যই যদি তোমার ওই বিদ্যা জানা থাকে, তবে এখন আমাকে বলতে পারবে কি?’</p>
<p><a class='bk' id='bk131'></a> আমি তাঁর কথায় সম্মত হলে পরে তিনি আমাকে তিনটি মৃতশির দেখালেন। সঙ্গে সঙ্গে আমি বলে দিলাম, একজন নিরয়ে, একজন মনুষ্যলোকে ও একজন দেবলোকে উৎপন্ন হয়েছে।</p>
<p><a class='bk' id='bk132'></a> তারপর তিনি আমাকে একজন ক্ষীণাসব অর্হতের শির দেখালেন। তখন আমি বলে দিতে ব্যর্থ হলাম। আমি প্রব্রজ্যা প্রার্থনা করলাম।</p>
<p><a class='bk' id='bk133'></a> প্রব্রজ্যা গ্রহণের পর আমি সুগতকে এখানে-ওখানে যত্রতত্র ভূয়সী প্রশংসা করছিলাম। তাই ভিক্ষুগণ আমাকে ‘দক্ষ কবি’ বলে নিন্দা করছিলেন।</p>
<p><a class='bk' id='bk134'></a> তারপর বিনায়ক বুদ্ধ তা মীমাংসার জন্যে আমাকে বললেন, ‘তুমি কি এই তর্কমূলক গাথাগুলো প্রত্যক্ষ জ্ঞানে বলছ?’</p>
<p><a class='bk' id='bk135'></a> আমি বললাম, ‘হে বীর, আমি দক্ষ কবি নই। আমি আমার প্রত্যক্ষ জ্ঞানেই সেগুলো বলছি।’ ভগবান বললেন, ‘তাহলে হে বঙ্গীশ, এখন আমার সামনে একটু বলে দেখ তো?’</p>
<p><a class='bk' id='bk136'></a> তখন আমি গাথাযোগে ঋষিশ্রেষ্ঠ পুরুষোত্তম বীরবুদ্ধকে ভূয়সী প্রশংসা করলাম। জিনশ্রেষ্ঠ আমার গাথা শুনে ভীষণ খুশি হলেন এবং আমাকে বিচিত্রকথক শ্রেষ্ঠপদে বসালেন।</p>
<p><a class='bk' id='bk137'></a> আমি আমার প্রতিভাণ চিত্ত দিয়ে অন্যদের ছাড়িয়ে গেছি। তাতে আমি সংবিগ্ন হলাম। আমি অর্হত্ত্ব লাভ করলাম।</p>
<p><a class='bk' id='bk138'></a> ভগবান বললেন, হে ভিক্ষুগণ, এই বঙ্গীশ ভিক্ষুই বিচিত্রকথক ভিক্ষুদের মধ্যে শ্রেষ্ঠ। এ বিষয়ে অন্য কেউ তার সমতুল্য নেই। এভাবেই তোমরা তাকে ধারণ করো।</p>
<p><a class='bk' id='bk139'></a> আজ থেকে লক্ষকল্প আগে কৃতকর্ম এই জন্মেও আমাকে ফল দিচ্ছে। আমি এখন সুমুক্ত। তীরের গতিতে আমি আমার সমস্ত ক্লেশকে দগ্ধ করেছি।</p>
<p><a class='bk' id='bk140'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk141'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk142'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বঙ্গীশ স্থবির এই গাথাগুলো ভাষণ করেছিলেন।</p>
<p class='endsutta'>[বঙ্গীশ স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

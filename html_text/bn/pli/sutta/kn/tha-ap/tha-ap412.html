<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap412' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>১০. উদেন স্থবির অপদান</h1>
</header>
<p><a class='bk' id='bk330'></a>হিমালয়ের অনতিদূরে পদুম নামক একটি পর্বত ছিল। সেখানে আমার একটি সুনির্মিত আশ্রম ও একটি পর্ণশালা ছিল।</p>
<p><a class='bk' id='bk331'></a>সেখানে স্বচ্ছ সলিলা, শীতল-জলা, সুন্দর স্নানঘাটসম্পন্না মনোরম নদীগুলো প্রতিনিয়ত প্রবাহিত হতো।</p>
<p><a class='bk' id='bk332'></a>সেই নদীগুলোতে নানা জাতীয় মৎস্য ও জলজ প্রাণী নিত্য বসবাস করত। এতে করে সেই নদীগুলোকে অতীব সুন্দর দেখাত।</p>
<p><a class='bk' id='bk333'></a>আমার আশ্রমটি ছিল আম, জাম প্রভৃতি নানা জাতীয় বৃক্ষরাজিতে সমাচ্ছন্ন। উদ্দালক, পাটলী প্রভৃতি বৃক্ষরাজি আমার আশ্রমের শোভা বর্ধন করত।</p>
<p><a class='bk' id='bk334'></a>সুপুষ্পিত অংকোলকা, বিম্বিজালা, মায়াকারী প্রভৃতি বৃক্ষ সুগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk335'></a>সুপুষ্পিত অতিমুক্তা, সত্তলিকা, নাগা ও শালবৃক্ষগুলো দিব্যগন্ধ ছড়াতে আমার আশ্রমের শোভা বর্ধন করত।</p>
<p><a class='bk' id='bk336'></a>সুপুষ্পিত কোশম্বা, সললা, নীপা ও অষ্টাঙ্গ প্রভৃতি পুষ্পবৃক্ষগুলো দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk337'></a>আমার আশ্রমের চারপাশে হরিতকী, আমলকী, আম, জাম, কলা, বহেরা, ভল্লতক (মাজুফল) ও বিল্বফল প্রভৃতি ফলমূল ছিল সুপ্রচুর।</p>
<p><a class='bk' id='bk338'></a>আমার আশ্রমের চারপাশে কলম্বা ও কন্দলীবৃক্ষ সুপুষ্পিত হতো এবং দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk339'></a>সুপুষ্পিত অশোক, পিণ্ডিবারী ও নিমগাছগুলো দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk340'></a>সুপুষ্পিত পুন্নাগ, গিরিপুন্নাগ, তিমির বৃক্ষগুলো দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk341'></a>সুপুষ্পিত নিগ্গুণ্ডী, সিরিনিগ্গুণ্ডী, চম্পাবৃক্ষগুলো দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk342'></a>আমার আশ্রমের অনতিদূরে নানা জাতীয় পাক-পাখালির কূজনে মুখরিত ও মন্দালক, পদ্ম, উৎপল প্রভৃতি পুষ্পে সমাচ্ছন্ন একটি সুন্দর পুষ্করিণী ছিল।</p>
<p><a class='bk' id='bk343'></a>স্বচ্ছসলিলা, শীতল-জলা, সুন্দর স্নানঘাটসম্পন্না, স্বচ্ছ স্ফটিকের ন্যায় মনোরম নদীগুলো আমার আশ্রমের শোভা বর্ধন করত।</p>
<p><a class='bk' id='bk344'></a>সেই নদীগুলোতে সব সময় পদ্ম, পুণ্ডরীক, উৎপল প্রস্ফুটিত হতো এবং মন্দালক পুষ্পাদিতে সমাচ্ছন্ন নদীগুলো আমার আশ্রমের শোভা বর্ধন করত।</p>
<p><a class='bk' id='bk345'></a>সেই নদীগুলোতে নানা ধরনের মৎস্য ও জলজপ্রাণী বিচরণ করে করে আমার আশ্রমের শোভা বর্ধন করত।</p>
<p><a class='bk' id='bk346'></a>সেই নদীগুলোতে বসবাস করা বহু কুমির, শুশুক, কচ্ছপ ও অজগর আমার আশ্রমের শোভা বর্ধন করত।</p>
<p><a class='bk' id='bk347'></a>রবিহাঁস, ঘুঘুপাখি, নদীচর বক ও বলাকা, দিন্দিভা ও শালিক প্রভৃতি পাখিরা আমার আশ্রমের শোভা বর্ধন করত।</p>
<p><a class='bk' id='bk348'></a>নিয়ত আম্রগন্ধী সুপুষ্পিত কেতকা বৃক্ষগুলো দিব্যগন্ধ ছড়াতে ছড়াতে আমার আশ্রমের শোভা বর্ধন করত।</p>
<p><a class='bk' id='bk349'></a>সিংহ, বাঘ, নেক্রেবাঘ ও ভালুকেরা গভীর অরণ্যে বিচরণ করে করে আমার আশ্রমের শোভা বর্ধন করত।</p>
<p><a class='bk' id='bk350'></a>জটাভারে জর্জরিত মৃগচর্ম পরিহিত সন্ন্যাসীরা গভীর অরণ্যে বিচরণ করে করে আমার আশ্রমের শোভা বর্ধন করত।</p>
<p><a class='bk' id='bk351'></a>মৃগচর্ম পরিহিত, শান্তেন্দ্রিয়, পণ্ডিত, অল্পভোজী সন্ন্যাসীরা আমার আশ্রমের শোভা বর্ধন করত।</p>
<p><a class='bk' id='bk352'></a>তখন তারা লাঠি নিয়ে বনে প্রবেশ করে ফলমূল খেয়ে খেয়ে আমার আশ্রমে বসবাস করত।</p>
<p><a class='bk' id='bk353'></a>তারা কখনো জ্বালানী কাঠ, পানীয় জল কিংবা পা ধোয়ার জল নিয়ে আসত না। তাদের সকলের সম্মিলিত পুণ্য-প্রভাবে সেগুলো আপনাতেই যথাস্থানে চলে আসত।</p>
<p><a class='bk' id='bk354'></a>তখন সেখানে চুরাশি হাজার ঋষি সমবেত হয়েছিল। তারা সকলেই ধ্যানী ও উত্তমার্থ তথা মুক্তিমার্গের গবেষক ছিলেন।</p>
<p><a class='bk' id='bk355'></a>সেই ব্রহ্মচারী তপস্বীরা পরস্পর সুন্দর বোঝাপড়ার মাধ্যমে আকাশচারী হয়ে আমার আশ্রমে বসবাস করত।</p>
<p><a class='bk' id='bk356'></a>একাগ্রচিত্ত, শান্তেন্দ্রিয় ঋষিগণ পাঁচদিন অন্তর অন্তর সমবেত হতেন এবং একে অপরকে অভিবাদন করে যে যার দিকে চলে যেতেন।</p>
<p><a class='bk' id='bk357'></a>ঠিক তখনি সর্বধর্মে বিশেষ পারদর্শী পদুমুত্তর জিন সমস্ত অজ্ঞতারূপ অন্ধকার বিধ্বংস করে পৃথিবীতে উৎপন্ন হয়েছিলেন।</p>
<p><a class='bk' id='bk358'></a>আমার আশ্রমের পাশে এক মহাঋদ্ধিধর যক্ষ ছিল। সে আমাকে পৃথিবীতে পদুমুত্তর বুদ্ধ উৎপন্ন হওয়ার খবরটি জানিয়েছিল।</p>
<p><a class='bk' id='bk359'></a>মহামুনি পদুমুত্তর বুদ্ধ জগতে উৎপন্ন হয়েছেন। বন্ধু, শিগ্‌গির সম্বুদ্ধের কাছে গিয়ে তাঁর সেবা কর।</p>
<p><a class='bk' id='bk360'></a>যক্ষের কথা শোনার সঙ্গে সঙ্গে অতীব প্রসন্নমনে আমি আশ্রমের সমস্ত কিছু গুছিয়ে রেখে গভীর অরণ্য হতে বেরিয়ে পড়েছিলাম।</p>
<p><a class='bk' id='bk361'></a>আশ্রম হতে বের হওয়ার পর এ জায়গায় একরাত্রি বাস করে বিনায়ক বুদ্ধের কাছে উপস্থিত হয়েছিলাম।</p>
<p><a class='bk' id='bk362'></a>পরম পূজনীয় লোকবিদ পদুমুত্তর বুদ্ধ চতুরার্যসত্য প্রকাশ করে অমৃতপদ দেশনা করছিলেন।</p>
<p><a class='bk' id='bk363'></a>সুপুষ্পিত পদ্মফুল হাতে নিয়ে মহর্ষি বুদ্ধের কাছে গিয়ে অতীব প্রসন্নমনে দান করেছিলাম।</p>
<p><a class='bk' id='bk364'></a>লোকনায়ক পদুমুত্তর সম্বুদ্ধকে পূজা করে আমি পরিধেয় মৃগচর্ম একাংশ করে ভূয়সী প্রশংসা করেছিলাম।</p>
<p><a class='bk' id='bk365'></a>যেই জ্ঞানের দ্বারা পদুমুত্তর সম্বুদ্ধ সম্পূর্ণ অনাসক্ত হয়ে বসবাস করছেন, এখন আমি সেই জ্ঞানেরই গুণকীর্তন করব। আমার কথা মনোযোগ দিয়ে শোন।</p>
<p><a class='bk' id='bk366'></a>সংসার-স্রোত ছিন্ন করে আপনিই সমস্ত প্রাণিকুলকে তীর্ণ করেছেন। তারা সকলেই আপনার কাছে ধর্মকথা শুনে তৃষ্ণাস্রোত অতিক্রম করেছেন।</p>
<p><a class='bk' id='bk367'></a>আপনিই প্রাণীদের শাস্তা, প্রতীক, ধ্বজা, পরায়ণ, প্রতিষ্ঠা, দ্বীপ ও দ্বিপদোত্তম।</p>
<p><a class='bk' id='bk368'></a>পৃথিবীতে যত শাস্তা নামধারী গণাচার্য আছেন, তাদের মধ্যে সর্বজ্ঞ আপনিই শ্রেষ্ঠ। আপনার সামনে তারা একান্তই নস্যি।</p>
<p><a class='bk' id='bk369'></a>হে সর্বজ্ঞ, আপনি আপনার জ্ঞানের দ্বারা বহু মানুষকে মুক্ত করেছেন। ভবিষ্যতে আরও বহু সত্ত্ব আপনার দর্শনে এসে দুঃখের অন্তসাধন করবে।</p>
<p><a class='bk' id='bk370'></a>হে চক্ষুষ্মান পুণ্যক্ষেত্র মহামুনি, পৃথিবীতে যত সুগন্ধ প্রবাহিত হয়, সেগুলোর কোনোটিই আপনার গুণগন্ধের সমান হবে না।</p>
<p><a class='bk' id='bk371'></a>হে চক্ষুষ্মান, আপনি তির্যক ও নিরয়যোনি সম্পূর্ণ ক্ষয় করেছেন। হে মহামুনি, আপনিই একমাত্র অসংস্কৃত শান্তিপদ নির্বাণ দেশনা করেছেন।</p>
<p><a class='bk' id='bk372'></a>পরম পূজনীয় লোকবিদ পদুমুত্তর ভগবান ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk373'></a>যে ব্যক্তি অতীব প্রসন্নমনে নিজ হাতে আমার জ্ঞানের পূজা করেছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk374'></a>সে ত্রিশ হাজার কল্প দেবলোকে রমিত হবে এবং হাজারবার রাজচক্রবর্তী হবে।</p>
<p><a class='bk' id='bk375'></a>সুব্রত সম্বুদ্ধকে পরিতুষ্ট করে আমি আজ পরম লাভ অর্জন করেছি এবং সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk327'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk328'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk329'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উদেন স্থবির এই গাথাগুলো ভাষণ করেছিলেন।</p>
<p>[উদেন স্থবির অপদান দশম সমাপ্ত]</p>
<p class='endsutta'>[মৈত্রেয় বর্গ একচত্বারিংশ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

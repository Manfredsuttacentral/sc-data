<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap495' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫০. কিংকণিপুষ্প বর্গ</li>
</ul>
<h1>৩. কোরণ্ডপুষ্পিয় স্থবির অপদান</h1>
</header>
<p><a class='bk' id='bk15'></a> অতীতে আমি মাতাপিতার মৃত্যুর পর এক বনকর্র্মী ছিলাম এবং আমি পশুহত্যা করেই জীবন যাপন করতাম। তখন আমার জীবনে কুশল বলতে কিছুই ছিল না।</p>
<p><a class='bk' id='bk16'></a> আমার প্রতি অশেষ অনুকম্পাবশত চক্ষুষ্মান লোকাগ্রনায়ক তিষ্য ভগবান আমার ঘরের অদূরে তিনটি পদচিহ্ন প্রদর্শন করেছিলেন।</p>
<p><a class='bk' id='bk17'></a> তিষ্য শাস্তার হেঁটে যাওয়ার পদচিহ্ন দেখে আমি অতীব হৃষ্ট চিত্তে সেই পদচিহ্নের প্রতি চিত্ত-প্রসন্নতা উৎপন্ন করেছিলাম।</p>
<p><a class='bk' id='bk18'></a> ধরণীজাত সুপুষ্পিত কোরণ্ডপুষ্প দেখে আমি তা সকোষ নিয়ে এসে বুদ্ধের শ্রেষ্ঠ পদচিহ্নকে পূজা করেছিলাম।</p>
<p><a class='bk' id='bk19'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk20'></a> আমি দেবলোকে অথবা মনুষ্যলোকে যেখানেই জন্মগ্রহণ করি না কেন, সব সময় আমার দেহের চামরা কোরণ্ডপুষ্পের মতো উজ্জ্বল হতো।</p>
<p><a class='bk' id='bk21'></a> আজ থেকে বিরানব্বই কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধের পদচিহ্ন পূজা করারই ফল।</p>
<p><a class='bk' id='bk22'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk23'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk24'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কোরণ্ডপুষ্পিয় স্থবির এই গাথাগুলো ভাষণ করেছিলেন।</p>
<p class='endsutta'>[কোরণ্ডপুষ্পিয় স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

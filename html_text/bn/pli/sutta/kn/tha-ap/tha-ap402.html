<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap402' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>১০. অজিত স্থবির অপদান</h1>
</header>
<p><a class='bk' id='bk484'></a>সর্ব ধর্মবিদ লোকনায়ক পদুমুত্তর জিন হিমালয়ে প্রবেশ করে বসেছিলেন।</p>
<p><a class='bk' id='bk485'></a>আমি তখন সম্বুদ্ধকে দেখতে পাইনি এবং তাঁর শব্দও শুনতে পাইনি। আমি আপনমনে বনে আহারের খোঁজে ঘুরছিলাম।</p>
<p><a class='bk' id='bk486'></a>আমি হঠাৎ সেখানে বত্রিশ মহাপুরুষ লক্ষণবিশিষ্ট সম্বুদ্ধকে দেখতে পেয়েছিলাম। তাঁকে দেখে আমার মনে গভীর ভক্তি উৎপন্ন হয়েছিল। এ রকম সত্ত্ব তো জগতে মাত্র একজনই হয়ে থাকেন।</p>
<p><a class='bk' id='bk487'></a>আমি তাঁর লক্ষণগুলো দেখে নিয়ে পণ্ডিতগণের সুভাষিত কথায় যেভাবে লক্ষণশাস্ত্র শিখেছিলাম, ঠিক সেভাবেই আমার অধীত বিদ্যার কথা স্মরণ করেছিলাম।</p>
<p><a class='bk' id='bk488'></a>তাহাদের কথামতে এই ব্যক্তি অবশ্যই বুদ্ধ হবেন। আমি যদি এখন তাঁর সেবা-শুশ্রূষা করি, তবে আমার গতি পরিশুদ্ধ হবে।</p>
<p><a class='bk' id='bk489'></a>শিগ্‌গির আমি আমার আশ্রমে ফিরে এসে মধুতৈল নিয়েছিলাম এবং তারপর একটি মৃন্ময়পাত্র নিয়ে বিনায়ক বুদ্ধের নিকট গিয়েছিলাম।</p>
<p><a class='bk' id='bk490'></a>সেই মৃন্ময় পাত্রটি একটি ত্রিদণ্ডের মাথায় খোলা আকাশের নিচে স্থাপন করেছিলাম। তারপর প্রদীপ জ্বালিয়ে আমি আটবার বন্দনা করেছিলাম।</p>
<p><a class='bk' id='bk491'></a>এভাবে পুরুষোত্তম বুদ্ধ সেখানে সাত দিন, সাত রাত্রি বসে ছিলেন। তারপর রাত্রি শেষে লোকনায়ক বুদ্ধ সমাধি হতে জাগ্রত হয়েছিলেন।</p>
<p><a class='bk' id='bk492'></a>আমি অতীব প্রসন্নমনে সমস্ত দিবারাত্র নিজ হাতে বুদ্ধকে প্রদীপ দান করেছিলাম।</p>
<p><a class='bk' id='bk493'></a>গন্ধমাদন পর্বতের বর্ণময় সমস্ত গন্ধই বুদ্ধের প্রভাবে তাঁর নিকটে এসেছিল।</p>
<p><a class='bk' id='bk494'></a>পৃথিবীতে জন্ম নেওয়া যে-সমস্ত সুপুষ্পিত সুগন্ধীময় বৃক্ষ আছে, সেই সময় সবগুলোই বুদ্ধের প্রভাবে সেখানে একত্র হয়েছিল।</p>
<p><a class='bk' id='bk495'></a>সমগ্র হিমালয়ে যেই সমস্ত নাগ ও গরুড় ছিল, তারা সকলেই ধর্মশ্রবণেচ্ছু হয়ে বুদ্ধের কাছে এসেছিল।</p>
<p><a class='bk' id='bk496'></a>তখন দেবল শ্রমণ নামক বুদ্ধের অগ্রশ্রাবক লক্ষ ক্ষীণাসব অর্হৎসহ বুদ্ধের কাছে উপস্থিত হয়েছিলেন।</p>
<p><a class='bk' id='bk497'></a>পরম পূজনীয় লোকবিদ পদুমুত্তর বুদ্ধ ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk498'></a>যেই ব্যক্তি অতীব প্রসন্নমনে নিজ হাতে আমাকে প্রদীপ দান করেছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk499'></a>সে ষাট হাজার কল্প দেবলোকে রমিত হবে এবং হাজারবার চক্রবর্তী রাজা হবে।</p>
<p>[ষোড়শ ভাণবার সমাপ্ত]</p>
<p><a class='bk' id='bk500'></a>দেবলোকে সে দেবেন্দ্র হয়ে ছত্রিশবার দেবরাজত্ব করবে এবং পৃথিবীতে সাতশতবার রাজত্ব করবে ।</p>
<p><a class='bk' id='bk501'></a>সে অসংখ্যবার প্রাদেশিক রাজা হবে। এই প্রদীপ দানের ফলে সে দিব্যচোখের অধিকারী হবে।</p>
<p><a class='bk' id='bk502'></a>সে সব সময় দেবলোক হতে চ্যুত হওয়ার ও অন্য কোনো যোনিতে জন্ম নেওয়া সত্ত্বদের চারপাশের অষ্টক্রোশ পর্যন্ত দেখতে পারে।</p>
<p><a class='bk' id='bk503'></a>প্রভূত পরিমাণ পুণ্যসমন্বিত হওয়ার দরুন সে যেখানেই জন্মগ্রহণ করবে, সবখানেই তার ওপর দিবারাত্র প্রদীপ ধারণ করা হবে।</p>
<p><a class='bk' id='bk504'></a>সে দেবলোকে অথবা মনুষ্যলোকে যেখানেই জন্মগ্রহণ করুক না কেন, তার জন্ম নেওয়া সমগ্র নগরটি আলোকিত হবে।</p>
<p><a class='bk' id='bk505'></a>ভগবান বুদ্ধকে আটটি প্রদীপ দানের ফলে সে কখনো পশুকুলে জন্ম নেবে না। এটি তার প্রদীপ দানেরই ফল।</p>
<p><a class='bk' id='bk506'></a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে জন্মগ্রহণ করবে।</p>
<p><a class='bk' id='bk507'></a>তাঁর প্রচারিত ধর্মে সে ধর্মৌরসজাত উত্তরাধিকারী হবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk508'></a>শাক্যপুঙ্গব গৌতম সম্বুদ্ধকে পরিতুষ্ট করে সে অজিত নামক শাস্তাশ্রাবক হবে।</p>
<p><a class='bk' id='bk509'></a>আমি দেবলোকে ষাট হাজার কল্পকাল রমিত হয়েছিলাম।</p>
<p><a class='bk' id='bk510'></a>দেবলোকে অথবা মনুষ্যলোকে উজ্জ্বল জ্যোতি সব সময় আমার অনুসরণ করত। আমি তখন বুদ্ধশ্রেষ্ঠকে স্মরণ করে আরও বেশি আনন্দিত হতাম।</p>
<p><a class='bk' id='bk511'></a>তুষিত দেবলোক হতে চ্যুত হয়ে আমি মাতৃগর্ভে জন্মেছিলাম। আমার জন্মের সময় ব্যাপক আলো উৎপন্ন হয়েছিল।</p>
<p><a class='bk' id='bk512'></a>আগার হতে নিষ্ক্রমণ করে আমি অনাগারিক প্রব্রজ্যা গ্রহণ করেছিলাম। আমি বাবরি নামক সন্ন্যাসীর কাছে গিয়ে তার শিষ্যত্ব গ্রহণ করেছিলাম।</p>
<p><a class='bk' id='bk513'></a>তারপর হিমালয়ে বসবাস করার সময় একদিন লোকনায়ক বুদ্ধের কথা শুনতে পেয়েছিলাম। উত্তমার্থ তথা নির্বাণের খোঁজে আমি বিনায়ক বুদ্ধের কাছে গিয়েছিলাম।</p>
<p><a class='bk' id='bk514'></a>আত্মদান্ত, অদম্য দমনকারী, স্রোতোত্তীর্ণ, উপধিহীন বুদ্ধ আমাকে সর্বদুঃখ হতে মুক্তি নির্বাণের কথা দেশনা করেছিলেন।</p>
<p><a class='bk' id='bk515'></a>তাঁর কাছে আমার আগমন সার্থক হয়েছে। আমি মহামুনি বুদ্ধকে পরিতুষ্ট করেছি। আমি ত্রিবিদ্যা লাভ করেছি এবং বুদ্ধের শাসনে কৃতকার্য হয়েছি।</p>
<p><a class='bk' id='bk516'></a>আজ থেকে লক্ষকল্প আগে আমি যেই প্রদীপ দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার প্রদীপ দানেরই ফল।</p>
<p><a class='bk' id='bk517'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk518'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk519'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অজিত স্থবির এই গাথাগুলো ভাষণ করেছিলেন।</p>
<p class='endsutta'>[অজিত স্থবির অপদান দশম সমাপ্ত]</p>
<p class='endsection'>[পিলিন্দবচ্ছ স্থবির বর্গ চত্বারিংশ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

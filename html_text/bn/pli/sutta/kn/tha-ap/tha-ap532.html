<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap532' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৩. তৃণদায়ক বর্গ</li>
</ul>
<h1>১০. সুগন্ধ স্থবির অপদান</h1>
</header>
<p><a class='bk' id='bk81'></a> এই ভদ্রকল্পে ব্রহ্মবন্ধু, মহাযশস্বী, বরশ্রেষ্ঠ কস্সপ বুদ্ধ উৎপন্ন হয়েছিলেন।</p>
<p><a class='bk' id='bk82-84'></a> তিনি ছিলেন অনুব্যঞ্জনসম্পন্ন, বত্রিশ মহাপুরুষ লক্ষণবিশিষ্ট, ব্যামপ্রভা-সমন্বিত, রশ্মিজালে সমচ্ছন্ন, চাঁদের ন্যায় স্নিগ্ধ, সূর্যের ন্যায় প্রভাংকর, মহামেঘের ন্যায় অগ্নিনির্বাপক, সাগরের ন্যায় গুণধর, শীলে ধরণীসম, সমাধিতে হিমবাহতুল্য, প্রজ্ঞায় আকাশসম, বায়ুর ন্যায় নির্লিপ্ত ও পরিষদে বিশারদ।</p>
<p><a class='bk' id='bk85'></a> পরিষদে বিশারদ সেই মহাবীর বুদ্ধ মহাজনতাকে উদ্ধারের মানসে চতুরার্যসত্য প্রকাশ করছিলেন।</p>
<p><a class='bk' id='bk86'></a> তখন আমি বারাণসীতে এক মহাযশস্বী শ্রেষ্ঠীপুত্র হয়ে জন্মেছিলাম। তখন আমার প্রভূত ধনধান্য ও সম্পত্তি ছিল।</p>
<p><a class='bk' id='bk87'></a> একদিন আমি হাঁটতে হাঁটতে মৃগদায়ে পৌঁছেছিলাম। তখন আমি বিরজ বুদ্ধকে অমৃতপদ নির্বাণ দেশনা করতে দেখতে পেয়েছিলাম।</p>
<p><a class='bk' id='bk88'></a> তিনি সুষ্পষ্টভাবে কোকিলের মতো মধুর স্বরে রাজহাঁসীয় নির্ঘোষে মহাজনতাকে ধর্ম জ্ঞাত করাচ্ছিলেন।</p>
<p><a class='bk' id='bk89'></a> সেই দেবাতিদেব বুদ্ধকে দেখে, তাঁর সুমধুর কথা শুনে, প্রভূত ভোগসম্পত্তি ত্যাগ করে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk90'></a> এভাবে প্রব্রজ্যা গ্রহণের পর আমি অচিরেই বহুশ্রুত, ধর্মকথিক ও বিচিত্র প্রতিভাণের অধিকারী হয়েছিলাম।</p>
<p><a class='bk' id='bk91'></a> আমি বিশাল পরিষদে হৃষ্টচিত্তে বার বার হেমবর্ণ বুদ্ধের গুণগান করেছিলাম। আমি ছিলাম বুদ্ধের গুণকীর্তনে অভিজ্ঞ।</p>
<p><a class='bk' id='bk92'></a> ইনিই ক্ষীণাসব বুদ্ধ, দুঃখহীন, সংশয়মুক্ত, সর্ববিধ কর্মের ক্ষয়সাধনকারী ও উপধিক্ষয়ে বিমুক্ত।</p>
<p><a class='bk' id='bk93'></a> ইনিই সেই ভগবান বুদ্ধ, ইনিই অনুত্তর সিংহ, যিনি সদেবলোকে ব্রহ্মচক্র তথা শ্রেষ্ঠচক্র প্রবর্তনকারী।</p>
<p><a class='bk' id='bk94'></a> ইনি দান্ত, দমনকারী, শান্ত, শান্তকারী, নিবৃত, ঋষি, নির্বাপক, মুক্তিলাভী ও মহাজনতাকে উপশান্তকারী।</p>
<p><a class='bk' id='bk95-98'></a> সেই জিন বীর, নির্ভীক, ধীর, প্রজ্ঞাবান, কারুণিক, বশীপ্রাপ্ত, বিজয়ী, লজ্জী, নিরহংকারী ও আলয়হীন। নিশ্চল, অচল, ধৃতিমান, মোহহীন, অসদৃশ মুনি এবং গুরুদের মধ্যে নীতিবান, বৃষভ, নাগ, সিংহ ও শক্র। বিরাগ বিমল ব্রহ্মা, যুক্তিবাদী, সাহসী, যুদ্ধজয়ী, অখিল, শল্যহীন, অসদৃশ, সংযত ও শুচি। ব্রাহ্মণ, শ্রমণ, নাথ, চিকিৎসক, শল্যবিদ, যোদ্ধা শ্রুতাশ্রুত বুদ্ধ, অচল, মুদিতাপরায়ণ ও অধ্যবসায়ী।</p>
<p><a class='bk' id='bk99'></a> ভগবান বুদ্ধ হচ্ছেন পরিতৃপ্ত, স্থিরপ্রতিজ্ঞ, শান্ত, কর্মঠ, নেতা, প্রকাশকারী, সম্প্রহৃষ্টকারী, ছেদনকারী, শ্রোতা ও প্রশংসাকারী।</p>
<p><a class='bk' id='bk100'></a> ভগবান বুদ্ধ হচ্ছেন অখিল, শল্যহীন, দুঃখহীন, নিঃসন্দেহ, বাসনামুক্ত, বিরজ, কৃতিমান, গন্ধী, বক্তা ও প্রশংসাকারী।</p>
<p><a class='bk' id='bk101'></a> ভগবান বুদ্ধ হচ্ছেন তীর্থকারী, অর্থহিতকারী, নির্মাণকারী, সম্পাদক, পাপের কর্তনকারী ও হত্যাকারী, উদ্যমশীল তাপস।</p>
<p><a class='bk' id='bk102'></a> ভগবান বুদ্ধ হচ্ছেন সমচিত্ত, সমসমো, অসহায়, দয়ালয়, অচ্ছেরসত্ত্ব, অকুহো ও কতাবী এই সাতজন ঋষি।</p>
<p><a class='bk' id='bk103'></a> ভগবান বুদ্ধ হচ্ছেন সন্দেহোত্তীর্ণ, নিরহংকারী, অপ্রমেয়, অনুপম, সর্ববিধ বাক্যপথের অতীত ও নীতিবিদ জিন।</p>
<p><a class='bk' id='bk104'></a> সেই উত্তম শতরশ্মি বুদ্ধের প্রতি উৎপন্ন প্রসাদ অমৃতবাহী। অতএব বুদ্ধ, ধর্ম ও সংঘের প্রতি শ্রদ্ধবান ব্যক্তিরা মহাহিত সাধন করে থাকেন।</p>
<p><a class='bk' id='bk105'></a> এভাবে আমি পরিষদের মাঝে ত্রিলোকের শ্রেষ্ঠ শরণ বুদ্ধের গুণগান করতে করতে ধর্মকথা বলেছিলাম।</p>
<p><a class='bk' id='bk106'></a> সেখান থেকে চ্যুত হয়ে তুষিত স্বর্গে মহাসুখ ভোগ করেছিলাম এবং তারপর আবার সেখান থেকে চ্যুত হয়ে মানুষ হয়ে জন্মেছিলাম। তখন আমার দেহ ও মুখ থেকে সুগন্ধ বের হতো।</p>
<p><a class='bk' id='bk107'></a> মুখের গন্ধ, নিশ্বাস, দেহগন্ধ, ঘামের গন্ধ-আমার সবকিছুই সুগন্ধীযুক্ত হয়েছিল।</p>
<p><a class='bk' id='bk108'></a> আমার মুখ থেকে সব সময় পদ্ম, উৎপল ও চম্পক ফুলের গন্ধ বের হতো; এমনকি আমার শরীর থেকেও তেমন গন্ধ বের হতো।</p>
<p><a class='bk' id='bk109'></a> এভাবে বুদ্ধের গুণগান করার কারণে অতি আশ্চর্য রকম পরম ফল আমি পেয়েছি। তোমরা সবাই আমার সেই গুণগান করার ফলের কথা একাগ্রমনে শোন।</p>
<p><a class='bk' id='bk110'></a> বুদ্ধের গুণগান করার পর হিত-সুখে আমার মতো কেউ ছিল না। আমি সর্বত্রই বীরোচিত সংঘ-সমন্বিত হয়ে সুখী হতাম।</p>
<p><a class='bk' id='bk111'></a> অনুরূপভাবে আমি যশস্বী, সুখী, প্রিয়, জ্যোতিমান, প্রিয়দর্শন, বক্তা, নির্দোষ ও প্রজ্ঞাবান হয়েছিলাম।</p>
<p><a class='bk' id='bk112'></a> বুদ্ধভক্তির কারণে আমার পক্ষে নির্বাণ লাভ যে সহজতর হয়েছে এখন আমি তোমাদের নিকট তার কারণ সম্বন্ধে যথাযথ ব্যাখ্যা করব।</p>
<p><a class='bk' id='bk113'></a> আমি শান্তশিষ্ট, যশস্বী ভগবানকে যথানিয়মে অভিবাদন করেছিলাম। তার ফলে আমি জন্মে জন্মে যশস্বী হয়েছিলাম।</p>
<p><a class='bk' id='bk114'></a> দুঃখের অন্তসাধনকারী বুদ্ধ ও শান্ত, অসংস্কৃত ধর্মের গুণগান করা আমার পক্ষে পরম সুখকর। অন্য সত্ত্বগণের কাছে ছিল ততোধিক সুখকর।</p>
<p><a class='bk' id='bk115'></a> বুদ্ধপ্রীতি-সমন্বিত হয়ে বুদ্ধের গুণগান করে আমি নিজের ও পরের ক্ষান্তি উৎপন্ন করেছিলাম।</p>
<p><a class='bk' id='bk116'></a> তৈর্থিক-পরিবেষ্টিত সেই জিন দুষ্ট তীর্থিয়দের পরাভূত করেছিলেন। আমি বুদ্ধের গুণকীর্তন করেছিলাম আর নায়ক বুদ্ধ আরও জ্যোতির্ময় হয়েছিলেন।</p>
<p><a class='bk' id='bk117'></a> জনসাধারণের অত্যন্ত প্রিয়কর সম্বুদ্ধের গুণগান করে আমি শরতের আকাশে স্নিগ্ধ চাঁদের ন্যায় প্রিয়দর্শন হয়েছিলাম।</p>
<p><a class='bk' id='bk118'></a> আমি যথাশক্তি সকল প্রকারে সুগতের ভূয়সী প্রশংসা করেছিলাম। তার ফলে আমি বিচিত্র প্রতিভাণী বাক্যবাগীশ হয়েছিলাম।</p>
<p><a class='bk' id='bk119'></a> যে মূর্খরা মহামুনির সম্বন্ধে ভীষণভাবে সন্দেহবাতিকগ্রস্ত, আমি তাদের সদ্ধর্ম ব্যাখ্যার মধ্য দিয়ে নিগ্রহ তথা তিরস্কার করতাম।</p>
<p><a class='bk' id='bk120'></a> আমি বুদ্ধগুণের কথা বলে বলে সত্ত্বগণের ক্লেশ দূর করতাম। তার ফলস্বরূপ আমি ক্লেশমুক্ত মনের অধিকারী হতাম।</p>
<p><a class='bk' id='bk121'></a> আমি বুদ্ধানুস্মৃতি তথা বুদ্ধের গুণ ব্যাখা করে শ্রোতাদের ভক্তি উৎপাদন করেছিলাম। সেই কর্মের ফলে আমি প্রজ্ঞাবান ও নিপুণার্থ বিদর্শক হয়েছিলাম।</p>
<p><a class='bk' id='bk122'></a> আমি সর্বাসব ক্ষয় করে ও সংসারসাগর পাড়ি দিয়ে আমিও সম্পূর্ণ অনাসক্ত সিখী বুদ্ধের ন্যায় পরম নিবৃত্তি লাভ করব।</p>
<p><a class='bk' id='bk123'></a> এই ভদ্রকল্পে আমি জিনকে যেই ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধের গুণকীর্তন করারই ফল।</p>
<p><a class='bk' id='bk124'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk125'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk126'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুগন্ধ স্থবির এই গাথাগুলো ভাষণ করেছিলেন।</p>
<p class='endsutta'>[সুগন্ধ স্থবির অপদান দশম সমাপ্ত]</p>
<p class='endsection'>[তৃণদায়ক বর্গ তেপ্পান্নতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

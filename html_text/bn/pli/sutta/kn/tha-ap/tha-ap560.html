<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap560' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৬. যশ বর্গ</li>
</ul>
<h1>৮. ভদ্দজি স্থবির অপদান</h1>
</header>
<p><a class='bk' id='bk98'></a> তখন আমি নানা কুঞ্জরে পরিশোভিত পুষ্করিণীতে নেমে ঘাসের জন্যে মঞ্জরী তুলছিলাম।</p>
<p><a class='bk' id='bk99'></a> ভগবান পদুমুত্তর বুদ্ধ তখন রক্তিম আভা ছড়িয়ে সুনীল আকাশপথ দিয়ে যাচ্ছিলেন।</p>
<p><a class='bk' id='bk100'></a> আমি পাশুকূলবস্ত্র ধুনতে ধুনতে কিছু একটা শব্দ শুনতে পেয়েছিলাম। তারপর উপরে তাকাতে গিয়ে আমি লোকনায়ক বুদ্ধকে দেখতে পেয়েছিলাম।</p>
<p><a class='bk' id='bk101-104'></a> আমি দাঁড়ানো অবস্থাতেই লোকনায়ক বুদ্ধকে প্রার্থনা জানিয়েছিলাম এই বলে : ‘হে চক্ষুষ্মান বুদ্ধ, আমার প্রতি অনুকম্পাবশত এই মধু, মৃণাল ও ঘৃত গ্রহণ করুন!’ তারপর মহাযশস্বী, কারুণিক, চক্ষুষ্মান শাস্তা আকাশ থেকে নেমে আমার প্রতি অনুকম্পাবশত আমার সেই ভিক্ষা গ্রহণ করেছিলেন। গ্রহণ করার পর তিনি এই বলে আমার দান অনুমোদন করেছিলেন : ‘হে মহাপুণ্য, তুমি সুখী হও। তোমার সুগতি লাভ হোক। এই মৃণাল দানের ফলে তুমি বিপুল সুখ লাভ কর।’</p>
<p><a class='bk' id='bk105'></a> পদুমুত্তর সম্বুদ্ধ জিন এই কথা বলে আমার ভিক্ষা নিয়ে আকাশপথে চলে গিয়েছিলেন।</p>
<p><a class='bk' id='bk106'></a> সেখানে থেকে কিছু মঞ্জরি নিয়ে আমি আমার আশ্রমে চলে গিয়েছিলাম। তারপর সেগুলো গাছে টাঙিয়ে আমি আমার দান স্মরণ করেছিলাম।</p>
<p><a class='bk' id='bk107'></a> তখন আকাশে শক্তিশালী বাতাস এসে গোটা বনকে ঝাঁকিয়ে দিচ্ছিল। বিকট শব্দে আকাশ থেকে বজ্রপাত হচ্ছিল।</p>
<p><a class='bk' id='bk108'></a> তখন হঠাৎ আমার মাথার ওপর বজ্র আঘাত হেনেছিল। আর তাতে আমি মারা গিয়েছিলাম।</p>
<p><a class='bk' id='bk109'></a> আমি পুণ্যকর্ম-সমন্বিত হয়ে তুষিত স্বর্গে উৎপন্ন হয়েছিলাম। আমি আমার মনুষ্যকলেবর সম্পূর্ণ ত্যাগ করেছিলাম। আমি দেবলোকে রমিত হয়েছিলাম।</p>
<p><a class='bk' id='bk110'></a> সেখানে ছিয়শি হাজার অলংকৃতা নারী সকাল-সন্ধ্যা আমার সেবা করত। এটি আমার মঞ্জরি দানেরই ফল।</p>
<p><a class='bk' id='bk111'></a> আমি মনুষ্যযোনিতে জন্মগ্রহণ করেও সুখী হয়েছিলাম। এটি আমার মঞ্জরি দানেরই ফল।</p>
<p><a class='bk' id='bk112'></a> এখন আমি দেবাতিদেব বুদ্ধের কাছ থেকে অনুকম্পা পেয়েছি। আমার সমস্ত আসব পরিক্ষীণ হয়েছে। এখন আর আমার পুনর্জন্ম নেই।</p>
<p><a class='bk' id='bk113'></a> আজ থেকে লক্ষকল্প আগে আমি যেই মঞ্জরি দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার মঞ্জরি দানেরই সুফল।</p>
<p><a class='bk' id='bk114'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk115'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk116'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ভদ্দজি স্থবির এই গাথাগুলো ভাষণ করেছিলেন।</p>
<p class='endsutta'>[ভদ্দজি স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

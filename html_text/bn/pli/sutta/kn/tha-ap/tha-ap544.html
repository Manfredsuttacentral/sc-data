<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap544' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>২. কঙ্খারেবত স্থবির অপদান</h1>
</header>
<p><a class='bk' id='bk34'></a> আজ থেকে লক্ষকল্প আগে পৃথিবীতে সর্বধর্মে চক্ষুষ্মান নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk35-36'></a> তিনি ছিলেন সিংহহনু, ব্রহ্মস্বরবিশিষ্ট, হংসদুন্দুভি স্বরবিশিষ্ট, নাগের ন্যায় নির্ভীকগামী, চন্দ্র-সূর্যের ন্যায় স্নিগ্ধ ও প্রভাস্বর, মহামতি, মহাবীর, মহাধ্যানী, মহাবলশালী, মহাকারুণিক, নাথ ও মহান অন্ধকার বিধ্বংসকারী।</p>
<p><a class='bk' id='bk37'></a> সেই ত্রিলোকশ্রেষ্ঠ, সত্ত্বগণের বিষয়ে অভিজ্ঞ মুনি সম্বুদ্ধ বহু লোককে বিনীত করেছিলেন এবং ধর্মদেশনা করেছিলেন।</p>
<p><a class='bk' id='bk38'></a> একদিন সেই জিন পরিষদে ধ্যানী, ধ্যানরত, বীর, উপশান্ত ও অনাবিল এক ভিক্ষুকে ভূয়সী প্রশংসা করে জনতাকে তুষ্ট করেছিলেন।</p>
<p><a class='bk' id='bk39'></a> তখন আমি হংসবতী নগরে এক বেদজ্ঞ ব্রাহ্মণ হয়ে জন্মেছিলাম। আমি তাঁর ধর্মকথা শুনে ভীষণভাবে খুশি হয়েছিলাম। আমি সেই শ্রেষ্ঠপদ লাভের প্রার্থনা করেছিলাম।</p>
<p><a class='bk' id='bk40'></a> তখন বিনায়ক জিন সংঘমধ্যে আমাকে লক্ষ করে বলেছিলেন, হে ব্রাহ্মণ, তুমি খুশি হও। তোমার মনোরথ পূর্ণ হবে।</p>
<p><a class='bk' id='bk41'></a> আজ থেকে লক্ষকল্প পরে ওক্কাকুকুলে গৌতম নামে শাস্তা পৃথিবীতে উৎপন্ন হবেন।</p>
<p><a class='bk' id='bk42'></a> তাঁর ধর্মে সে ধর্মৌরসজাত উত্তরাধিকারী হয়ে রেবত নামে শাস্তাশ্রাবক হবে।</p>
<p><a class='bk' id='bk43'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk44'></a> এখন আমি শেষ জন্মেও কোলিয় নগরে ঋদ্ধ, সমৃদ্ধ, মহাধনাঢ্য ক্ষত্রিয় পরিবারে জন্মগ্রহণ করেছি।</p>
<p><a class='bk' id='bk45'></a> সুগত বুদ্ধ কপিলবাস্তুতে ধর্মদেশনা করার সময় তার প্রতি প্রসন্ন হয়ে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk46'></a> কল্পে কল্পে, জন্মে জন্মে আমি অত্যন্ত সন্দেহবাতিকগ্রস্ত ছিলাম। বুদ্ধই একমাত্র উত্তম ধর্মদেশনা করে সেই সমস্ত সন্দেহ দূর করেছেন।</p>
<p><a class='bk' id='bk47'></a> তাই আমি সকল সন্দেহ-উত্তীর্ণ ও নিয়ত ধ্যানসুখে রত হয়ে অবস্থান করছি। তখন বুদ্ধ আমাকে দেখে এই কথা বলেছিলেন :</p>
<p><a class='bk' id='bk48'></a> নিজের ও পরের সম্বন্ধে অথবা ইহকাল ও পরকাল সম্বন্ধে যে সমস্ত সন্দেহ আছে সেসব সন্দেহ যেসব ধ্যানী পরিত্যাগ করেন, তারাই বীর্যবান ব্রহ্মচর্যা অনুশীলনকারী।</p>
<p><a class='bk' id='bk49'></a> আজ থেকে লক্ষকল্প আগে আমার কৃতকর্ম এই শেষ জন্মে এসেও ফল প্রদান করছে। এখন আমি সম্পূর্ণ মুক্ত এবং তীরের গতিতে আমার সমস্ত ক্লেশ দগ্ধ করেছি।</p>
<p><a class='bk' id='bk50'></a> এভাবে ধ্যানরত দেখে লোকবিদ, মুনি, মহামতি বুদ্ধ আমাকে ধ্যানী ভিক্ষুদের মধ্যে শ্রেষ্ঠপদে বসালেন।</p>
<p><a class='bk' id='bk51'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk52'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk53'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কঙ্খারেবত স্থবির এই গাথাগুলো ভাষণ করেছিলেন।</p>
<p class='endsutta'>[কঙ্খারেবত স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

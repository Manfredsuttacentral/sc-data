<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap452' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৫. বিভীতক বর্গ</li>
</ul>
<h1>১০. বোধিঘরদায়ক স্থবির অপদান</h1>
</header>
<p><a class='bk' id='bk69'></a> আমি অতীব প্রসন্নমনে দ্বিপদশ্রেষ্ঠ সিদ্ধার্থ ভগবানের জন্যে একটি বোধিঘর তৈরি করেছিলাম।</p>
<p><a class='bk' id='bk70'></a> এর ফলে আমি তুষিত স্বর্গে জন্ম নিয়ে রত্নময় ঘরে বসবাস করেছিলাম এবং তাতে শীত, উষ্ণ অথবা প্রবল বাতাস আমার শরীরকে কষ্ট দিতে পারত না।</p>
<p><a class='bk' id='bk71'></a> আজ থেকে পঁয়ষট্টি কল্প আগে আমি চক্রবর্তী রাজা হয়েছিলাম এবং আমার জন্য বিশ্বকর্মা ‘কাশিক’ নামক নগর নির্মাণ করেছিলেন।</p>
<p><a class='bk' id='bk72'></a> সেই নগরটি ছিল দশ যোজন দীর্ঘ ও আট যোজন প্রস্থ। সেই নগরে কোনো কাঠ, বল্মী ও মৃত্তিকা ছিল না।</p>
<p><a class='bk' id='bk73'></a> বিশ্বকর্মার তৈরি করা ‘মঙ্গল’ নামক প্রাসাদটি ছিল এক যোজন দীর্ঘ ও অর্ধযোজন প্রস্থ।</p>
<p><a class='bk' id='bk74'></a> সেই প্রাসাদে চুরাশি হাজার স্বর্ণময় স্তম্ভ, মণিময় দ্বারপ্রকোষ্ঠ ও রৌপ্যময় আচ্ছাদনী ছিল।</p>
<p><a class='bk' id='bk75'></a> বিশ্বকর্মার তৈরি করা ঘরটি ছিল সম্পূর্ণ স্বর্ণময়। তাতে আমি বসবাস করেছিলাম। এটি আমার ঘরদানেরই ফল।</p>
<p><a class='bk' id='bk76'></a> দেবমনুষ্যলোকে সর্ববিধ সম্পত্তি ভোগ করে আজ আমি পরম শান্তিপদ, অনুত্তর নির্বাণ লাভ করেছি।</p>
<p><a class='bk' id='bk77'></a> আজ থেকে ত্রিশ হাজার কল্প আগে আমি যেই বোধিঘর তৈরি করে দান দিয়েছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ঘর দানেরই ফল।</p>
<p><a class='bk' id='bk78'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk79'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk80'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বোধিঘরদায়ক স্থবির এই গাথাগুলো ভাষণ করেছিলেন।</p>
<p class='endsutta'>[বোধিঘরদায়ক স্থবির অপদান দশম সমাপ্ত]</p>
<p class='endsection'>[বিভীতক বর্গ পঁয়তাল্লিশতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

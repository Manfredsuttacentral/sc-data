<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap391' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৯. অবটফল বর্গ</li>
</ul>
<h1>৯. সোণকোটিবীস স্থবির অপদান</h1>
</header>
<p><a class='bk' id='bk49-50'></a>বিপস্সী ভগবানের প্রবচন তথা উপদেশ শুনে আমি অতীব প্রসন্নমনে বন্ধুমা রাজধানীতে একটি গুহা তৈরি করে উক্ত গুহার সমস্ত জায়গা বস্ত্রে আচ্ছাদিত করে চৌদিকের সংঘকে দান করেছিলাম এবং প্রার্থনা করেছিলাম।</p>
<p><a class='bk' id='bk51'></a>সম্বুদ্ধের কাছে প্রার্থনা করেছিলাম যে, আমি যেন প্রব্রজ্যা লাভ করতে পারি এবং পরমা শান্তি অনুত্তর নির্বাণ লাভ করতে পারি।</p>
<p><a class='bk' id='bk52'></a>পূর্বকৃত পুণ্য-প্রভাবে নব্বই কল্প ধরে আমি কৃতপুণ্য দেবতা ও মনুষ্য হয়ে বিরোচিত হয়েছিলাম।</p>
<p><a class='bk' id='bk53'></a>পরিশেষে আমি এই অন্তিম জন্মে চম্পা নগরে এক প্রধান শ্রেষ্ঠীর ঘরে একমাত্র পুত্র হয়ে জন্মগ্রহণ করেছি।</p>
<p><a class='bk' id='bk54'></a>আমার জন্মের সংবাদ শোনার পর আমার পিতার এই ইচ্ছা উৎপন্ন হলো যে, আমি কুমারকে অন্যূন বিশ কোটি ধন দেব।</p>
<p><a class='bk' id='bk55'></a>তখন আমার উভয় পদতলে চার আঙুল প্রমাণ অতীব সূক্ষ্ম, মৃদুস্পর্শ তুলার ন্যায় শুভ্র লোমজাত হয়েছিল।</p>
<p><a class='bk' id='bk56'></a>বিগত নব্বই কল্প এবং এই এক কল্পব্যাপী বিস্তৃত সময়ে অনাচ্ছাদিত ভূমিতে আমার পা পড়েছে বলে আমার জানা নেই।</p>
<p><a class='bk' id='bk57'></a>আমার বহুল প্রার্থিত অনাগারিক প্রব্রজ্যা আমি লাভ করেছি এবং অর্হত্ত্ব লাভ করে এখন আমি পুরোপুরি শীতিভূত, নিবৃত।</p>
<p><a class='bk' id='bk58'></a>এখন আমি সর্বজ্ঞ সর্বদর্শী বুদ্ধ কর্তৃক স্বীকৃত যে, আমিই আরব্ধবীর্যগণের মধ্যে শ্রেষ্ঠ। এখন আমি ক্ষীণাসব অর্হৎ, ষড়াভিজ্ঞ ও মহাঋদ্ধিমান।</p>
<p><a class='bk' id='bk59'></a>আজ থেকে একানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার গুহা দানেরই ফল।</p>
<p><a class='bk' id='bk60'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk61'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk62'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk63'></a>ভিক্ষুসংঘের মধ্যে শ্রেষ্ঠ কোটিবীস সোণ স্থবির অনোতপ্ত মহানদীতে নিজের সম্বন্ধে জিজ্ঞাসিত প্রশ্নের উত্তর এভাবেই দিয়েছিলেন।</p>
<p>ঠিক এভাবেই আয়ুষ্মান সোণকোটিবীস স্থবির এই গাথাগুলো ভাষণ করেছিলেন।</p>
<p class='endsutta'>[সোণকোটিবীস স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

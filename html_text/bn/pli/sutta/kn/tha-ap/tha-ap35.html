<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap35' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪. কুণ্ডধান বর্গ</li>
</ul>
<h1>৩. মহাকচ্চায়ন স্থবির অপদান</h1>
</header>
<p><a class='bk' id='bk31'></a>পদুমুত্তর বুদ্ধের উদ্দেশে নির্মিত পদুম নামক চৈত্যে আমি শিলাসন তৈরি করিয়ে তাতে সোনা দিয়ে মুড়ে দিয়েছিলাম।</p>
<p><a class='bk' id='bk32'></a>আমি লোকবন্ধু বুদ্ধের মাথার ওপর চন্দ্রাতপ সদৃশ রত্নময় ছাতা ধারণ করেছিলাম</p>
<p><a class='bk' id='bk33'></a>সেই সময় যেখানে যত দেবতা, ব্রহ্মা সমাগত হবেন ভগবান তাদের নিকট আমার রত্নময় ছাতা দানের ফল সম্বন্ধে দেশনা করবেন।</p>
<p><a class='bk' id='bk34'></a>শাস্তার মুখ থেকে আমরা সেসবই শ্রবণ করব এবং সম্যকসম্বুদ্ধের শাসনে আমরা আরও বেশি করে আনন্দ দান করব।</p>
<p><a class='bk' id='bk35'></a>ভিক্ষুসংঘ-পরিবৃত স্বয়ম্ভূ অগ্রপুদ্গল সেই স্বর্ণে মোড়া শিলাসনে উপবিষ্ট হয়ে এই গাথাগুলো বলেছিলেন।</p>
<p><a class='bk' id='bk36'></a>রত্নময় সোনারঙা এই আসনটি যেই ব্যক্তি দান করেছে, এখন আমি তার গুণকীর্তন করব। তোমরা সবাই মনোযোগ দিয়ে শোন।</p>
<p><a class='bk' id='bk37'></a>সে দেবলোকে দেবেন্দ্র হয়ে ত্রিশ কল্প রাজত্ব করবে এবং শত শত যোজন বিস্তৃত জায়গায় সে দীপ্তিমান হবে।</p>
<p><a class='bk' id='bk38'></a>পরে সে মনুষ্যলোকে জন্ম নিয়ে মহাপরাক্রমশালী চক্রবর্তী রাজা হবে এবং তখন তার নাম হবে প্রভাস্বর।</p>
<p><a class='bk' id='bk39'></a>তখন সে সূর্যের মতো দিবারাত্রি সদা দীপ্তিমান থাকবে এবং তার বিবিধ রত্নসম্ভার উৎপন্ন হবে।</p>
<p><a class='bk' id='bk40'></a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে আবির্ভূত হবেন।</p>
<p><a class='bk' id='bk41'></a>তখন সে তুষিত দেবলোক হতে চ্যুত হয়ে পূর্বকৃত পুণ্য-প্রভাবে কচ্চায়ন নামক ব্রাহ্মণ হয়ে জন্মগ্রহণ করবে।</p>
<p><a class='bk' id='bk42'></a>পরে সে প্রব্রজিত হয়ে অনাসক্ত অর্হৎ হবে এবং লোকপ্রদ্যোৎ গৌতম বুদ্ধ তখন তাকে শ্রেষ্ঠস্থান প্রদান করবেন।</p>
<p><a class='bk' id='bk43'></a>তখন সে সংক্ষিপ্ত প্রশ্নের উত্তর বিস্তারিতভাবে বিশ্লেষণ করবে এবং জিজ্ঞাসিত প্রশ্নের যথার্থ উত্তর দিয়ে প্রশ্নকর্তাকে সন্তুষ্ট করবে।</p>
<p>[তারপর মহাকাচ্চায়ন স্থবির নিজের সম্বন্ধে বললেন]</p>
<p><a class='bk' id='bk44'></a>আমার জন্ম অভিজাত ব্রাহ্মণ পরিবারে। আমি বিবিধ মন্ত্রবিদ্যায় বিশেষ পারদর্শী ছিলাম। আমি আমার সমস্ত ধন-ধান্য ত্যাগ করে অনাগারিক প্রব্রজ্যা গ্র্রহণ করেছিলাম।</p>
<p><a class='bk' id='bk45'></a>সংক্ষিপ্ত প্রশ্নের উত্তর আমি বিস্তারিতভাবে প্রকাশ করে থাকি এবং এতে করে আমি প্রশ্নকর্তাকে সন্তুষ্ট করি ও দ্বিপদোত্তম বুদ্ধকে পরিতুষ্ট করি।</p>
<p><a class='bk' id='bk46'></a>আমার বিস্তারিত উত্তরে অতিশয় পরিতুষ্ট হয়ে মহাবীর স্বয়ম্ভূ অগ্রপুদ্গল বুদ্ধ ভিক্ষুসংঘের মাঝে উপবিষ্ট হয়ে আমাকে শ্রেষ্ঠস্থান দিয়েছিলেন।</p>
<p><a class='bk' id='bk47'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবে আয়ুষ্মান মহাকাচ্চায়ন স্থবির এই গাথাগুলো ভাষণ করেছিলেন।</p>
<p class='endsutta'>[মহাকাচ্চায়ন স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap475' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৮. নলমালি বর্গ</li>
</ul>
<h1>৩. উল্কাশতিক স্থবির অপদান</h1>
</header>
<p><a class='bk' id='bk30'></a> তখন কৌশিক নামক ভগবান (পচ্চেক বুদ্ধ) চিত্রকূট পর্বতে বসবাস করছিলেন। তিনি ছিলেন ধ্যানী, ধ্যানরত ও বিবেকাভিরত মুনি।</p>
<p><a class='bk' id='bk31'></a> নারী-পরিবৃত হয়ে হিমালয়ে প্রবেশ করলে পরে আমি পূর্ণিমার পঞ্চদশী চাঁদের ন্যায় কৌশিক বুদ্ধকে দেখতে পেয়েছিলাম।</p>
<p><a class='bk' id='bk32'></a> সেই সময় শত শত উল্কা হাতে নিয়ে (নারীগণ) আমি বুদ্ধকে পরিবেষ্টিত করেছিলাম। এভাবে সাত দিন, সাত রাত কাটিয়ে অষ্টম দিনে গিয়েছিলাম।</p>
<p><a class='bk' id='bk33'></a> আমি ধ্যান হতে উত্থিত স্বয়ম্ভূ অপরাজিত কৌশিক বুদ্ধকে প্রসন্নমনে বন্দনা করে একবার ভিক্ষা দান করেছিলাম।</p>
<p><a class='bk' id='bk34'></a> হে দ্বিপদশ্রেষ্ঠ লোকশ্রেষ্ঠ নরোত্তম, সেই কর্মের ফলে আমি তুষিত স্বর্গে জন্মেছিলাম। এটি আমার একবার ভিক্ষা দানেরই ফল।</p>
<p><a class='bk' id='bk35'></a> রাত-দিন আমার চারপাশে সব সময় আলোকিত থাকত এবং আমি শতযোজন আলোকিত করে অবস্থান করতাম।</p>
<p><a class='bk' id='bk36'></a> আজ থেকে পঞ্চান্ন কল্প আগে আমি চতুরন্ত বিজয়ী, জম্বুদ্বীপের অধীশ্বর চক্রবর্তী রাজা হয়েছিলাম।</p>
<p><a class='bk' id='bk37'></a> তখন আমার সুনির্মিত, বিশাল ও সমৃদ্ধ এক নগর ছিল, তা ত্রিশ যোজন দীর্ঘ ও বিশ যোজন প্রস্থ।</p>
<p><a class='bk' id='bk38'></a> দশ প্রকার শব্দে ও মনোজ্ঞ সুর-তালে সদা মুখরিত শোভন নামক সেই নগরটি স্বয়ং বিশ্বকর্মাই নির্মাণ করেছিলেন।</p>
<p><a class='bk' id='bk39'></a> সেই নগরে কোনো কাষ্ঠখণ্ড ও মাটি ছিল না। সমস্ত নগরই ছিল স্বর্ণময়। আর তা প্রতিনিয়ত চতুর্দিকে আলো ছড়াত।</p>
<p><a class='bk' id='bk40'></a> বিশ্বকর্মা-নির্মিত সেই নগরটি চতুর্দিকে শক্ত প্রাচীরদ্বারা পরিবেষ্টিত। তন্মধ্যে তিনটি ছিল মণিময় আর সামনেরটি তালপাতার ওপর নকশা করা।</p>
<p><a class='bk' id='bk41'></a> সেই নগরে পদ্ম, উৎপল ও পুণ্ডরীক ফুলে আচ্ছাদিত এবং নানান সুগন্ধীতে ভরা দশ হাজার পুষ্করিণী ছিল।</p>
<p><a class='bk' id='bk42'></a> আজ থেকে চুরানব্বই কল্প আগে আমি যেই উল্কাধারণ করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার উল্কা ধারণেরই ফল।</p>
<p><a class='bk' id='bk43'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk44'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk45'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উল্কাশতিক স্থবির এই গাথাগুলো ভাষণ করেছিলেন।</p>
<p class='endsutta'>[উল্কাশতিক স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

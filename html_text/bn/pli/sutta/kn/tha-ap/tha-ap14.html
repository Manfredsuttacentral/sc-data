<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap14' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>২. সিংহাসনীয় বর্গ</li>
</ul>
<h1>২. একস্তম্ভিক স্থবির অপদান</h1>
</header>
<p><a class='bk' id='bk13'></a>সিদ্ধার্থ ভগবানের বহু শ্রদ্ধাবান উপাসক ছিলেন। তারা ছিলেন বুদ্ধের শরণাগত উপাসক এবং তারা তথাগতকে ভীষণ শ্রদ্ধা করতেন।</p>
<p><a class='bk' id='bk14'></a>তারা সকলে মিলে পরামর্শ করে শাস্তার জন্য একটি উপস্থানশালা নির্মাণ করছিলেন। একটি খুঁটির অভাব হওয়ায় খুঁটির খোঁজে তারা গভীর বনে প্রবেশ করেছিলেন।</p>
<p><a class='bk' id='bk15'></a>আমি তাদের অরণ্যে দেখতে পেয়ে তাদের কাছে গেলাম এবং হাত জোড় করে বিনীতভাবে কারণ জিজ্ঞেস করলাম।</p>
<p><a class='bk' id='bk16'></a>সেই শীলবান উপাসকেরা আমার প্রশ্নের জবাবে বললেন, ‘আমরা ভগবানের জন্য একটি উপস্থানশালা নির্মাণ করতে যাচ্ছি। কিন্তু একটি খুঁটির অভাব আছে।’</p>
<p><a class='bk' id='bk17'></a>সেই একটি খুঁটি দানের ভার আমাকে দিন। আমি তা শাস্তাকে দেখাব। আপনারা নিশ্চিন্ত হোন।</p>
<p><a class='bk' id='bk18'></a>তারা অত্যন্ত খুশি মনে আমাকে সেই খুঁটির দায়িত্বভার দিয়ে দিলেন। তারপর ফিরে এসে আমি প্রথমে আমার ঘরে গেলাম।</p>
<p><a class='bk' id='bk19'></a>সেই শ্রদ্ধাবান উপাসকেরা চলে যাওয়ার পরই আমি একটি সারময় খুঁটি দান করলাম। অত্যন্ত খুশি মনে আমিই প্রথম সেই খুঁটিটি মাটিতে গাড়লাম।</p>
<p><a class='bk' id='bk20'></a>সেই চিত্ত-প্রসন্নতার কারণে দেবলোকে আমার জন্য দিব্যবিমান উৎপন্ন হয়েছিল। আমার ভবনটি ছিল সাততলাবিশিষ্ট।</p>
<p><a class='bk' id='bk21'></a>বিবিধ তূর্য-বাদ্যযন্ত্র বাজিয়ে নর্তকী পরিবেষ্টিত হয়ে আমি সব সময় থাকতাম। পঞ্চান্ন কল্প পরে আমি প্রবল যশস্বী রাজা হয়েছিলাম।</p>
<p><a class='bk' id='bk22'></a>সেখানেও আমার রাজপ্রাসাদটি ছিল সাততলাবিশিষ্ট এবং তাতে একটি অত্যন্ত মনোরম খুঁটি ছিল।</p>
<p><a class='bk' id='bk23'></a>একুশ কল্প পরে আমি উদেন নামক এক ক্ষত্রিয় হয়ে জন্ম নিয়েছিলাম এবং তখনো আমার রাজপ্রাসাদটি ছিল সাততলাবিশিষ্ট।</p>
<p><a class='bk' id='bk24'></a>দেবলোকে অথবা মনুষ্যলোকে যেখানেই আমি জন্মগ্রহণ করেছি, সেখানেই সর্ববিধ সুখ আমি ভোগ করেছি।</p>
<p><a class='bk' id='bk25'></a>আজ থেকে চুরানব্বই কল্প আগে আমি যখন সারময় খুঁটিটি দান করেছিলাম, তখন থেকে আর আমার দুর্গতিতে জন্ম হয়নি। এটি একটি সারময় খুঁটি দানেরই ফল।</p>
<p><a class='bk' id='bk26'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একস্তম্ভিক স্থবির এই গাথাগুলো ভাষণ করেছিলেন।</p>
<p class='endsutta'>[একস্তম্ভিক স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

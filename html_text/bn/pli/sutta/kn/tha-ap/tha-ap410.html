<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap410' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৮. তোদেয়্য স্থবির অপদান</h1>
</header>
<p><a class='bk' id='bk224'></a>সেই সময় সমৃদ্ধশালী কেতুমতি নগরে একজন প্রবল পরাক্রমী, শ্রেষ্ঠ পুরবাসী অজিতঞ্জয় নামক রাজা ছিলেন।</p>
<p><a class='bk' id='bk225'></a>সেই সময় সেই প্রমত্ত রাজার অধিকৃত বনগুলো বেশ বৃদ্ধি পেয়েছিল। কিন্তু আকাশচারী ঋদ্ধিমান পক্ষীকুল রাষ্ট্রের ব্যাপক ক্ষতি করেছিল।</p>
<p><a class='bk' id='bk226'></a>রাজ্যের প্রত্যন্ত এলাকা অস্থিতিশীল হয়ে উঠলে শিগ্‌গির তিনি তাতে ব্যাপক সৈন্যসমাবেশ ঘটিয়েছিলেন। সুসজ্জিত সেনারা অচিরেই শত্রুদের পরাস্ত করেছিল।</p>
<p><a class='bk' id='bk227-231'></a>সেই সময় হস্তী-আরোহী, অশ্বারোহী, ধনুর্ধর, উগ্র, তেজস্বী সুসজ্জিত যোদ্ধরা পাচক, নাপিত, স্নাপক, মালাকার, সাহসী সংগ্রামবিজয়ী, সুবর্ণ সজ্জায় সুসজ্জিত প্রবল পরাক্রমী ষাট বর্ষীয় মাতঙ্গ হাতি, শীত-উষ্ণ-পঁচা-গলা প্রভৃতি সহনে সক্ষম বীর যোদ্ধারা সেখানে সমবেত হয়েছিল।</p>
<p><a class='bk' id='bk232'></a>সেই সময় শঙ্খশব্দ, ভেরিশব্দ ও প্রকৃতিসৃষ্ট শব্দ শুনতে শুনতে বেশ আনন্দিত মনে সকলে সেখানে সমবেত হয়েছিল।</p>
<p><a class='bk' id='bk233'></a>ত্রিশূল দিয়ে আঘাত করার কাজে অভিজ্ঞ এমন সেনারা সকলে সেখানে সমবেত হয়েছিল।</p>
<p><a class='bk' id='bk234'></a>তখন সমবেত সকলকে লৰ্য করে সরাজ অজিতঞ্জয় ষাট হাজার প্রাণীকে শূল দিয়ে হত্যা করেছিল।</p>
<p><a class='bk' id='bk235'></a>তখন মানুষেরা বিকট শব্দ করে বলে উঠেছিল যে, অহো, রাজা বড়ই অধার্মিক! নিরয়ে দগ্ধ হতে থাকলে তার দুঃখের শেষ কোথায়!</p>
<p><a class='bk' id='bk236'></a>তখন আমি শয্যায় শায়িত অবস্থায়ও নিরয়কে দেখতে পেতাম। আমি দেখতে পেতাম যে, দিবারাত্র আমাকে শূল দিয়ে বিদ্ধ করা হচ্ছে।</p>
<p><a class='bk' id='bk237'></a>এত প্রমোদ, এত রাজ্য, এত বাহন ও এত শক্তি দিয়ে আমার কী হবে? সেসব আমাকে রক্ষা করতে সমর্থ নয়। আমাকে প্রতিনিয়ত তাপদগ্ধ করছে।</p>
<p><a class='bk' id='bk238'></a>স্ত্রী-পুত্র-রাজ্য এগুলো দিয়ে আমার কী হবে? তার চেয়ে বরং প্রব্রজ্যা গ্রহণ করলেই ভালো হয়। তাতে করে আমার গতিমার্গ বিশুদ্ধ হবে।</p>
<p><a class='bk' id='bk139-140'></a>সর্বালংকারে বিভূষিত, হেমবস্ত্র পরিহিত, সুবর্ণ কচ্ছধারী ষাট হাজার মাতঙ্গ হাতির ওপর আরোহিত হয়ে নিজ হাতে অঙ্কুশ দিয়ে চালিত করে যুদ্ধক্ষেত্রে গিয়েছিলাম। কিন্তু সেখানে আমার মন কিছুতেই টিকছিল না। তখন আমি স্বকৃত কর্মের দ্বারা নিয়ত সন্তপ্ত হতে হতে গৃহত্যাগ করেছিলাম।</p>
<p><a class='bk' id='bk241-242'></a>সর্বালংকারে বিভূষিত, দ্রুতগামী ষাট হাজার সিন্ধুদেশীয় আজানীয় ঘোড়ায় আরোহণ করেছিলাম এবং নিজ হাতে বর্ম ধরে তাদের ওপর মৃদু আঘাত করে গৃহত্যাগ করেছিলাম।</p>
<p><a class='bk' id='bk143'></a>সর্বালংকারে বিভূষিত, ব্যাঘ্রচর্মে সুসজ্জিত ও বিচিত্র ধ্বজায় সাজানো ষাট হাজার রথ পরিত্যাগ করে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk144'></a>সম্পূর্ণ কাংস দ্বারা আবৃত ষাট হাজার ধেনু সকলকে উন্মুক্ত বিচরণের জন্য ছেড়ে দিয়ে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk145-146'></a>সর্বালংকারে বিভূষিত, বর্ণিল বস্ত্রধারী, মাথায় সুদর্শন মুকুটধারী, সদা হাস্যময়ী সুডৌল নিতম্বের অধিকারী ষাট হাজার ক্রন্দনরতা নারীকে ত্যাগ করে অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk247'></a>সর্বস্ব পরিপূর্ণ ষাট হাজার গ্রামসহ সমস্ত রাজ্য ছেড়ে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk248'></a>নগর হতে বের হওয়ার পর আমি হিমালয়ে চলে গিয়েছিলাম। সেখানে আমি ভাগীরথী নদীর তীরে একটি আশ্রম তৈরি করেছিলাম ।</p>
<p><a class='bk' id='bk249'></a>সেখানে পর্ণশালা তৈরি করার পর একটি অগ্নিশালা তৈরি করেছিলাম। আরব্ধবীর্য ও একাগ্রচিত্ত হয়ে আমি সেই আশ্রমে বসবাস করছিলাম।</p>
<p><a class='bk' id='bk250'></a>মণ্ডপে, বৃক্ষমূলে অথবা শূন্যাগারে ধ্যানরত থাকার সময় আমার মনে কোনো ধরনের ত্রাস বা ভয় উৎপন্ন হতো না। আমি কখনো কোনো রকম ভীতিকর দৃশ্য দেখতে পেতাম না।</p>
<p><a class='bk' id='bk251'></a>ঠিক সেই সময় জ্ঞানালোকে জ্যোতির্ময়, মহাকারুণিক মুনি সুমেধ সম্বুদ্ধ পৃথিবীতে উৎপন্ন হয়েছিলেন।</p>
<p><a class='bk' id='bk252'></a>আমার পাশে এক মহাঋদ্ধিধর যক্ষ বাস করত। তখন সে-ই আমাকে পৃথিবীতে বুদ্ধ উৎপন্ন হওয়ার বিষয়টি অবগত করেছিল।</p>
<p><a class='bk' id='bk253'></a>পৃথিবীতে চক্ষুষ্মান সুমেধ নামক বুদ্ধ উৎপন্ন হয়েছেন। তিনি মুক্তিকামী জনতাসকলকে মুক্ত করছেন। আপনাকেও তিনিই মুক্ত করবেন।</p>
<p><a class='bk' id='bk254'></a>যক্ষের কথা শুনার সঙ্গে সঙ্গে আমার দেহ এক অনির্বচনীয় পুলক শিহরণে শিহরিত হয়েছিল এবং পরম শ্রদ্ধায় মন ভরে উঠেছিল। ‘বুদ্ধ!’ ‘বুদ্ধ!’ চিন্তা করতে করতে আমি আশ্রমের সমস্ত কিছু গুছিয়ে নিচ্ছিলাম।</p>
<p><a class='bk' id='bk255'></a>প্রথমে জ্বালানি কাঠগুলো নিরাপদ জায়গায় সরিয়ে রেখেছিলাম। তারপর বিছানাপত্র গুছিয়ে রেখেছিলাম। শেষে আশ্রমকে অভিবাদন করে সেই গভীর অরণ্য হতে বের হয়েছিলাম।</p>
<p><a class='bk' id='bk256'></a>সেখান থেকে চন্দনকাষ্ঠ নিয়ে গ্রাম হতে গ্রামে, নগর হতে নগরে দেবাতিদেব বিনায়ক সুমেধ সম্বুদ্ধকে খুঁজতে খুঁজতে একসময় তাঁর কাছে গিয়ে পৌঁছেছিলাম।</p>
<p><a class='bk' id='bk257'></a>সেই সময় লোকনাথ সুমেধ ভগবান বুদ্ধ চতুরার্যসত্য দেশনা করে বহু মানুষকে ধর্মবোধে জাগ্রত করছিলেন।</p>
<p><a class='bk' id='bk258'></a>আমি চন্দনকাষ্ঠ মাথায় নিয়ে ও দুহাত জোড় করে সম্বুদ্ধকে অভিবাদন করে এই গাথাগুলো ভাষণ করেছিলাম।</p>
<p><a class='bk' id='bk259'></a>বর্ষার সময় ফুল ফুটলে পরে বাতাসের দ্বারা তার গন্ধ প্রবাহিত হয়। হে বীর, আপনি কিন্তু গুণগন্ধের দ্বারা সকল দিকে প্রবাহিত হন।</p>
<p><a class='bk' id='bk260'></a>চম্পক, নাগবনি, অতিমুক্তক, কেতক ও শালপুষ্প প্রভৃতি যখন প্রষ্ফুটিত হয় তখন শুধু বায়ুর অনুকূলেই প্রবাহিত হয়।</p>
<p><a class='bk' id='bk261'></a>আপনার গুণগন্ধের কথা শুনেই আমি হিমালয় হতে এখানে এসেছি। লোকশ্রেষ্ঠ, মহাযশস্বী মহাবীর আপনাকে আমি পরম শ্রদ্ধায় পূজা করছি।</p>
<p><a class='bk' id='bk262'></a>আমি যখন লোকনায়ক সুমেধ সম্বুদ্ধের শরীরে শ্রেষ্ঠচন্দন মেখে দিচ্ছিলাম, তখন তিনি আমার চিত্তকে প্রসন্নতায় ভরিয়ে দেওয়ার জন্য নীরবে দাঁড়িয়েছিলেন।</p>
<p><a class='bk' id='bk263'></a>তারপর লোকশ্রেষ্ঠ, নরোত্তম সুমেধ ভগবান ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk264'></a>যে ব্যক্তি আমার ভূয়সী প্রশংসা করল এবং আমাকে চন্দন দিয়ে পূজা করল এখন আমি তার ভূয়সী প্রশংসা করব। তোমরা আমার কথা মনোযোগ দিয়ে শোন।</p>
<p><a class='bk' id='bk265'></a>সে আদেয়্য বাক্যবচন নামক এক প্রতাপশালী, প্রভাস্বর ব্রহ্মা হয়ে পঁচিশ কল্প অবস্থান করবে।</p>
<p><a class='bk' id='bk266'></a>সে একশত ছাব্বিশ কল্প দেবলোকে রমিত হবে এবং পৃথিবীতে হাজারবার চক্রবর্তী রাজা হবে।</p>
<p><a class='bk' id='bk267'></a>সে দেবেন্দ্র হযে তেত্রিশবার দেবরাজ্য শাসন করবে এবং প্রাদেশিক রাজা তো অসংখ্যবার হবেই।</p>
<p><a class='bk' id='bk268'></a>তারপর সেখান থেকে চ্যুত হয়ে সে পৃথিবীতে মানুষ হয়ে জন্মগ্রহণ করবে এবং অতীত পুণ্য-প্রভাবে ব্রাহ্মণের ঘরে জন্মগ্রহণ করবে।</p>
<p><a class='bk' id='bk269'></a>তখন বাবরী নামে এক ব্রাহ্মণ অধ্যাপক, মন্ত্রধর, ত্রিবেদে বিশেষ পারদর্শী ও ত্রিলক্ষণসম্পন্ন থাকবেন।</p>
<p><a class='bk' id='bk270'></a>তার শিষ্য হয়ে সে তখন মন্ত্রে বিশেষ পারদর্শী হবে এবং একসময় শাক্যপুঙ্গব সম্বুদ্ধ গৌতমের কাছে উপস্থিত হবে।</p>
<p><a class='bk' id='bk271'></a>অত্যন্ত নিপুণ কিছু প্রশ্ন জিজ্ঞেস করার পর তখন সরল মার্গ অনুসরণ করে আপন জ্ঞানে সর্বাসব ক্ষয় করে সম্পূর্ণ অনাসক্ত হয়ে অবস্থান করবে।</p>
<p><a class='bk' id='bk272'></a>রাগাগ্নি, দ্বেষাগ্নি, মোহাগ্নি-এই ত্রিবিধাগ্নি এখন আমার সম্পূর্ণ নিবৃত। আমার জন্মসকল ধ্বংস হয়েছে। এখন আমি পরিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk273'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk274'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk275'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান তোদেয়্য স্থবির এই গাথাগুলো ভাষণ করেছিলেন।</p>
<p class='endsutta'>[তোদেয়্য স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

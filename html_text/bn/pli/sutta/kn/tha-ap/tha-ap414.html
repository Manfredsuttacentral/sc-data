<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap414' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>২. একছত্রিয় স্থবির অপদান</h1>
</header>
<p><a class='bk' id='bk32'></a>চন্দ্রভাগা নদীতীরে আমি পরিশুদ্ধ বালুকাকীর্ণ একটি আশ্রম তৈরি করেছিলাম এবং সেখানে একটি পর্ণশালাও তৈরি করেছিলাম।</p>
<p><a class='bk' id='bk33'></a>আশ্রমের পাশ দিয়ে জলজ মৎস্য-কচ্ছপ ও কুমিরের নিরাপদ আবাসস্থল, বিস্তৃত উপকুল, সুন্দর স্নানঘাটসম্পন্ন মনোরম নদী নিত্য প্রবাহিত হতো।</p>
<p><a class='bk' id='bk34'></a>বাঘ, ভালুকসহ ময়ূর, করবী, শালিক প্রভৃতি পাকপাখালির সদা মুখরিত কূজনে আমার আশ্রমটি অতীব শোভমান হতো।</p>
<p><a class='bk' id='bk35'></a>সেখানে প্রতিনিয়ত মধুরকণ্ঠী কোকিল ও মধুরস্বরী হংস মধুরস্বরে গান করত। এতে করে আমার আশ্রমটি অতীব শোভমান হতো।</p>
<p><a class='bk' id='bk36'></a>সিংহ, বাঘ, শুকর, ভালুক, কবুতর প্রভৃতি গিরিখাদে উচ্চশব্দে গর্জন করে আমার আশ্রমের শোভা বর্ধন করত।</p>
<p><a class='bk' id='bk37'></a>হরিণ, শিয়াল, শুকর প্রভৃতি প্রাণীরা পর্বত-কন্দরে উচ্চ শব্দে গর্জন করে আমার আশ্রমের শোভা বর্ধন করত।</p>
<p><a class='bk' id='bk38'></a>উদ্দালক, পম্পক, পাটলী, নিন্দুবারক, অতিমুক্তা ও অশোক প্রভৃতি বৃক্ষরাজি আমার আশ্রমের শোভা বর্ধন করত।</p>
<p><a class='bk' id='bk39'></a>অংকোলা, যূথিকা, সত্তলী, বিম্বিজালিকা ও কণিকার প্রভৃতি ফুল ফুটে আমার আশ্রমের শোভা বর্ধন করত।</p>
<p><a class='bk' id='bk40'></a>সুপুষ্পিত নাগ, শাল, সরল, পুণ্ডরীক পুষ্পবৃক্ষগুলো দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='bk' id='bk41'></a>সুপুষ্পিত অর্জুন, অসনা, মহানাম, শাল ও কঙ্গু পুষ্পবৃক্ষগুলো আমার আশ্রমের শোভা বর্ধন করত।</p>
<p><a class='bk' id='bk42'></a>আম, জাম, তিলক, নিম, শালকল্যাণী বৃক্ষগুলো দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='bk' id='bk43'></a>সুপুষ্পিত অশোক, কপিষ্ঠা, গিরিমাল বৃক্ষরাজি দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='bk' id='bk44'></a>কাদম্ব, কলাগাছ ও ইসিমুগ্‌গা প্রভৃতি গাছে নিত্য ফল ধরত। এতে আমার আশ্রমের শোভা বৃদ্ধি পেত।</p>
<p><a class='bk' id='bk45'></a>আমার আশ্রমের চারপাশে সারি সারি হরিতকী, আমলকী, আম, জাম, বহেরা, কলা, ভল্লাতক, বিল্ব প্রভৃতি বহু ফলগাছ ছিল।</p>
<p><a class='bk' id='bk46'></a>আমার আশ্রমের অনতিদূরে মন্দালক, পদ্ম ও উৎপলে সমাচ্ছন্ন, সুন্দর স্নানঘাটসম্পন্ন মনোরম একটি পুষ্করিণী ছিল।</p>
<p><a class='bk' id='bk47'></a>আমার আশ্রমে পদ্মফুলগুলো গর্ভধারণ করত এবং অন্যান্য কেশরী ও পত্তকর্ণিকা গাছগুলো পুষ্পিত হতো।</p>
<p><a class='bk' id='bk48'></a>স্রোতস্বিনী নদীর স্বচ্ছ জলে নানা জাতীয় জলজ মৎস্যের সচঞ্চল বিচরণ আমার আশ্রমের শোভা বর্ধন করত।</p>
<p><a class='bk' id='bk49'></a>আম্রগন্ধী নয়িতা ও অনুকূলপ্রবাহি কেতকা পুষ্পবৃক্ষগুলো দিব্যগন্ধ ছড়িয়ে আমার আশ্রমের শোভাবর্ধন করত।</p>
<p><a class='bk' id='bk50'></a>মধুস্রাবী পদ্মফুলের ডাঁটা ও ক্ষীরস্রাবী পদ্মফুলের মূল দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='bk' id='bk51'></a>চৌদিকে ছড়িয়ে ছিটিয়ে থাকা শোভন বালুকারাশি ও জলজ পুষ্পবৃক্ষগুলো সুপুষ্পিত হয়ে আমার আশ্রমের শোভা বর্ধন করত।</p>
<p><a class='bk' id='bk52'></a>জটাভারে জর্জরিত মৃগচর্মধারীরা ও গাছের বল্কলধারীরা আমার আশ্রমের শোভা বর্ধন করত।</p>
<p><a class='bk' id='bk53'></a>আমার আশ্রমে আনত নয়ন, পণ্ডিত, শান্তেন্দ্রিয় ও কামভোগে বিরাগী সন্ন্যাসীরা বসবাস করত।</p>
<p><a class='bk' id='bk54'></a>আমার আশ্রমে দীর্ঘ নখ, লোম ও কেশধারী, ক্লেদদন্তধারী, মলিন বস্ত্রধারীরা সবাই বসবাস করত।</p>
<p><a class='bk' id='bk55'></a>অভিজ্ঞালাভী, অন্তরীক্ষচর ঋদ্ধিধরেরা আকাশে বিচরণ করে করে আমার আশ্রমের শোভা বর্ধন করত।</p>
<p><a class='bk' id='bk56'></a>আমি তখন সেই শিষ্যদের দ্বারা পরিবেষ্টিত হয়ে গভীর অরণ্যে বসবাস করতাম এবং নিয়ত ধ্যানরত থাকায় কখন যে রাত-দিন চলে যেত বুঝতেই পারতাম না।</p>
<p><a class='bk' id='bk57'></a>ঠিক সেই সময়ে অজ্ঞতারূপ সমস্ত অন্ধকার বিদূরিত করে মহামুনি লোকনায়ক অর্থদর্শী ভগবান জগতে উৎপন্ন হয়েছিলেন।</p>
<p><a class='bk' id='bk58'></a>একদিন আমার এক শিষ্য আমার কাছে এসে ছলঙ্গ লক্ষণমন্ত্র শিখতে চেয়েছিল।</p>
<p><a class='bk' id='bk59'></a>সেই সময় পৃথিবীতে মহামুনি অর্থদর্শী বুদ্ধ উৎপন্ন হয়ে চতুরার্যসত্য প্রকাশ করে অমৃতপদ দেশনা করছিলেন।</p>
<p><a class='bk' id='bk60'></a>অত্যন্ত হৃষ্ট, তুষ্ট, প্রমোদিত, পুলকিত ও ধর্মগতচিত্ত হয়ে আশ্রম হতে বের হয়ে এই কথা বলেছিলাম।</p>
<p><a class='bk' id='bk61'></a>পৃথিবীতে বত্রিশ শ্রেষ্ঠ লক্ষণসম্পন্ন বুদ্ধ উৎপন্ন হয়েছেন। বৎসগণ, এসো সবাই মিলে সম্যকসম্বুদ্ধের কাছে যাব।</p>
<p><a class='bk' id='bk62'></a>সেই উত্তমার্থ গবেষকগণ অত্যন্ত অনুগত ও স্বধর্মে পারমীবান। তারা ‘অতি ভালো’ বলে আমার কথায় সম্মত হয়েছিল।</p>
<p><a class='bk' id='bk63'></a>জটাভারে জর্জরিত, মৃগচর্মের বস্ত্রধারী ও উত্তমার্থ গবেষকগণ তখন বন হতে বেরিয়ে পড়েছিল।</p>
<p><a class='bk' id='bk64'></a>সেই সময় মহাযশস্বী অর্থদর্শী ভগবান চতুরার্যসত্য প্রকাশ করে অমৃতপদ দেশনা করছিলেন।</p>
<p><a class='bk' id='bk65'></a>শ্বেতচ্ছত্র হাতে নিয়ে আমি বুদ্ধশ্রেষ্ঠের মাথার ওপর ধারণ করেছিলাম। একদিন যাবৎ ধারণ করার পর বুদ্ধশ্রেষ্ঠকে বন্দনা করেছিলাম।</p>
<p><a class='bk' id='bk66'></a>ত্রিলোকশ্রেষ্ঠ, নরোত্তম অর্থদর্শী ভগবান ভিক্ষসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk67'></a>যে ব্যক্তি অতীব প্রসন্নমনে নিজ হাতে আমার মাথার ওপর ছাতা ধারণ করেছে, এখন আমি তার ভূয়সী প্রশংসা করব। তোমরা আমার কথা মনোযোগ দিয়ে শোন।</p>
<p><a class='bk' id='bk68'></a>দেবলোকে অথবা মনুষ্যলোকে এই ব্যক্তির জন্মের সময় সব সময় ছাতা ধারণ করা হবে। এটি তার ছাতা দানেরই ফল।</p>
<p><a class='bk' id='bk69'></a>সে সাতাত্তর কল্প দেবলোকে রমিত হবে এবং হাজারবার রাজচক্রবর্তী হবেই।</p>
<p><a class='bk' id='bk70'></a>সে সাতাত্তরবার দেবলোকে দেবরাজত্ব করবে এবং প্রাদেশিক রাজা তো অসংখ্যবার হবেই।</p>
<p><a class='bk' id='bk71'></a>আজ থেকে একশ আঠারো কল্প পরে চক্ষুষ্মান গৌতম শাক্যপুঙ্গব অজ্ঞতারূপ অন্ধকার বিধ্বংস করে জগতে উৎপন্ন হবেন।</p>
<p><a class='bk' id='bk72'></a>তাঁর ধর্মের উত্তরাধিকারী হবে এবং তার ধর্মৌরসজাত পুত্র হবে। অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে অবস্থান করবে।</p>
<p><a class='bk' id='bk73'></a>যেই সময় আমি কর্মটি করেছিলাম, বুদ্ধের মাথার ওপর ছাতা ধারণ করেছিলাম, সেই থেকে আমার মাথার ওপর শ্বেতচ্ছত্র ধারণ করা হয়নি, এমনটি অন্তত আমার জানা নেই।</p>
<p><a class='bk' id='bk74'></a>এই ভবভবান্তরে এই জন্মই আমার শেষ জন্ম। সেই যে কর্ম করেছিলাম, অথচ এখনো প্রতিনিয়ত আমার মাথার ওপর ছাতা ধারণ করা হয়।</p>
<p><a class='bk' id='bk75'></a>অহো, অর্থদর্শী ভগবানের কাছে কী সুকর্মই না আমি করেছি! সর্বাসব ক্ষয়ে এখন আমার পুনর্জন্ম নেই।</p>
<p><a class='bk' id='bk76'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk77'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p>৭৮ চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একছত্রিয় স্থবির এই গাথাগুলো ভাষণ করেছিলেন।</p>
<p class='endsutta'>[একছত্রিয় স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

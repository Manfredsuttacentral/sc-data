<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap52' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫. উপালি বর্গ</li>
</ul>
<h1>১০. চুন্দ স্থবির অপদান</h1>
</header>
<p><a class='bk' id='bk125'></a>লোকশ্রেষ্ঠ সিদ্ধার্থ ভগবানের উদ্দেশে মহার্ঘ মূল্যের একটি প্রাসাদ নির্মাণ করিয়ে তাতে আমি সুমনপুষ্প দিয়ে আচ্ছাদিত করেছিলাম।</p>
<p><a class='bk' id='bk126'></a>বুদ্ধের উদ্দেশে প্রাসাদ নির্মাণ শেষে আমি সেই পুষ্প বুদ্ধকে দান করেছিলাম।</p>
<p><a class='bk' id='bk127'></a>লোকশ্রেষ্ঠ, লোকনায়ক বুদ্ধের প্রতি অতীব প্রসন্ন হয়ে আনন্দিত মনে আমি মহার্ঘ মূল্যের পুষ্প দান করেছিলাম।</p>
<p><a class='bk' id='bk128'></a>সংশয়োত্তীর্ণ সম্বুদ্ধ ও ত্রিবিধ স্রোত অতিক্রমকারী সিদ্ধার্থ ভগবান ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk129'></a>যেই ব্যক্তি এই সুগন্ধ পুষ্প দান দেওয়ায় দিব্যগন্ধ প্রবাহিত হচ্ছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk130'></a>এই ব্যক্তি মৃত্যুর পর দেবসংঘ-পরিবেষ্টিত হয়ে ও সুগন্ধ পুষ্পাকীর্ণ হয়ে দেবলোকে গমন করবে।</p>
<p><a class='bk' id='bk131'></a>পূর্বকৃত পুণ্যকর্মের প্রভাবে তার জন্য সম্পূর্ণ স্বর্ণময় ও মণিময় একটি সুউচ্চ ভবন উৎপন্ন হবে।</p>
<p><a class='bk' id='bk132'></a>সে দেবলোকে চুয়াত্তরবার দেবরাজত্ব করবে এবং তখন সে দেব-অপ্সরা পরিবেষ্টিত হয়ে দিব্যসম্পত্তি ভোগ করবে।</p>
<p><a class='bk' id='bk133'></a>পৃথিবীতে সে তিনশতবার রাজা হবে এবং পঁচাত্তরবার চক্রবর্তী রাজা হবে।</p>
<p><a class='bk' id='bk134'></a>সে স্বীয় পূর্বকৃত কর্ম না দেখেই পূর্বকৃত পুণ্য ভোগ করে দুর্জয় নামক মানবাধিপতি হবে।</p>
<p><a class='bk' id='bk135'></a>সে বিনিপাত নিরয়ে না গিয়ে মনুষ্যত্ব লাভ করবে এবং তখন তার জন্য শতকোটি হিরণ্য উৎপন্ন হবে।</p>
<p><a class='bk' id='bk136'></a>ব্রাহ্মণ জাতিতে জন্মগ্রহণ করবে এবং শ্রুতবান, ধীমান সারি ব্রাহ্মণের ঔরসজাত প্রিয় পুত্র হবে।</p>
<p><a class='bk' id='bk137'></a>পরবর্তীকালে সে গৌতম বুদ্ধের শাসনে প্রব্রজিত হয়ে চুলচুন্দ নামক শাস্তাশ্রাবক হবে।</p>
<p><a class='bk' id='bk138'></a>শ্রামণের অবস্থায় সে শান্ত ক্ষীণাসব অর্হৎ হবে এবং সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk139'></a>আমি সর্বোত্তম নির্বাণ প্রাপ্তির জন্য মহাবীর বুদ্ধকে বহু সেবা-শুশ্রূষা করেছি এবং বহু শীলবান ভিক্ষুসহ আমার জ্যেষ্ঠ ভাই সারিপুত্র স্থবিরেরও সেবা-শুশ্রূষা করেছি।</p>
<p><a class='bk' id='bk140'></a>আমার ভাইকে বহু সেবা-শুশ্রূষা করার পর তার ধাতুগুলো পাত্রে নিয়ে লোকশ্রেষ্ঠ, নরশ্রেষ্ঠ সম্বুদ্ধকে দিয়েছি।</p>
<p><a class='bk' id='bk141'></a>বুদ্ধ সেই ধাতুগুলো উভয় হাতে নিয়ে জনতাকে দেখিয়ে আমার ভাই অগ্রশ্রাবকের গুণকীর্তন করেছি।</p>
<p><a class='bk' id='bk142'></a>চিত্ত আমার সুবিমুক্ত, শ্রদ্ধা আমার সুপ্রতিষ্ঠিত এবং সর্বাসব ক্ষয় করে সম্পূর্ণ অনাসক্ত হয়ে আমি অবস্থান করি।</p>
<p><a class='bk' id='bk143'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান চুন্দ স্থবির এই গাথাগুলো ভাষণ করেছিলেন।</p>
<p class='endsutta'>[চুন্দ স্থবির অপদান সমাপ্ত]</p>
<p class='endsection'>[উপালি বর্গ পঞ্চম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

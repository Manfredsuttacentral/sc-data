<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap535' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৩. মহাকপ্পিন স্থবির অপদান</h1>
</header>
<p><a class='bk' id='bk66'></a> সর্বধর্মে বিশেষ পারদর্শী পদুমুত্তর জিন শরতের আকাশে উদিত সূর্যের ন্যয় জগতের আকাশে উদিত হয়েছিলেন।</p>
<p><a class='bk' id='bk67'></a> সেই পদুমুত্তর জিন স্বীয় মধুর বাক্যের দ্বারা মানুষের বোধ উৎপন্ন করেছিলেন এবং জ্ঞানরশ্মির দ্বারা ক্লেশপঙ্ক শুষ্ক করেছিলেন।</p>
<p><a class='bk' id='bk68'></a> সূর্যের উদয়ে যেমন জোনাকি পোকার আলো নিষ্প্রভ হয়ে যায়, তেমনি পদুমুত্তর জিনের উৎপত্তিতে তীর্থিয়দের যশ হ্রাস পায়। তিনি আলোকোজ্জ্বল দিবাকরের মতো চতুরার্যসত্যের আভা ছড়িয়ে দিয়েছিলেন।</p>
<p><a class='bk' id='bk69'></a> তিনি ছিলেন অনন্ত গুণের আধার ও অসংখ্য রত্নের সাগর। তিনি বর্ষণমুখর মহামেঘের ন্যায় ধর্মমেঘের দ্বারা অমৃতবারি বর্ষণ করছিলেন।</p>
<p><a class='bk' id='bk70'></a> তখন আমি হংসবতী নগরে একজন প্রখ্যাত অক্ষদর্শী নামক আচার্য ছিলাম। একদিন আমি পদুমুত্তর ভগবানের কাছে গিয়ে ধর্মদেশনা শুনেছিলাম।</p>
<p><a class='bk' id='bk71'></a> তখন তিনি আমার সামনে ভিক্ষুদের উপদেশ দানে অভিজ্ঞ এমন একজন ভিক্ষুর ভূয়সী প্রশংসা করলে পরে আমার মন খুশিতে ভরে উঠেছিল।</p>
<p><a class='bk' id='bk72'></a> তা শুনে আমি ভীষণভাবে প্রীত ও খুশি হয়েছিলাম। তারপর আমি সশিষ্য তথাগতকে নিমন্ত্রণ করে ভোজন করিয়েছিলাম এবং সেই শ্রেষ্ঠপদ প্রার্থনা করেছিলাম।</p>
<p><a class='bk' id='bk73-74'></a> তখন পদুমুত্তর ভগবান রাজহংস সদৃশ ভিক্ষুগণকে আহ্বান করে বলেছিলেন, হে ভিক্ষুগণ, দেখো, এই অভিজ্ঞ বিচারক মহামাত্যকে দেখো, যে ঊর্ধ্বলোমধারী, মুক্তফলের ন্যায় প্রভাময়, সুন্দর শরীরের অধিকারী ও পরিপূর্র্ণ অঙ্গ-প্রত্যঙ্গধারী হয়ে প্রসন্নমুখে আমার পদমূলে পতিত হয়েছে।</p>
<p><a class='bk' id='bk75'></a> মহতী পরিষদ-পরিবৃত, রাজযুক্ত, মহাযশস্বী এই ব্যক্তি পরম খুশি মনে হৃষ্ট-প্রহৃষ্ট হয়ে এই শ্রেষ্ঠপদ লাভের প্রার্থনা করেছে।</p>
<p><a class='bk' id='bk76'></a> এই প্রণিপাত, ত্যাগ ও প্রার্থনার দ্বারা সে লক্ষকল্প অপায় দুর্গতিতে জন্মগ্রহণ করবে না।</p>
<p><a class='bk' id='bk77'></a> দেবকুলে দেবসৌভাগ্য আর মনুষ্যকুলে মনুষ্যসৌভাগ্য ভোগ করে পরিশেষে সে পরম কাঙ্ক্ষিত নির্বাণ লাভ করবে।</p>
<p><a class='bk' id='bk78'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk79'></a> তাঁর ধর্মে ধর্মৌরসজাত ধর্মদায়াদ, ধর্মপুত্র কপ্পিন নামক শাস্তাশ্রাবক হবে।</p>
<p>[তারপর মহাকপ্পিন স্থবির নিজের সম্বন্ধে বললেন]</p>
<p><a class='bk' id='bk80'></a> সেই থেকে আমি জিনশাসনে বহু পুণ্যকর্ম করে মনুষ্যদেহ ত্যাগ করে তুষিত স্বর্গে জন্মগ্রহণ করেছিলাম।</p>
<p><a class='bk' id='bk81'></a> আমি শত শতবার দেবমনুষ্যলোকে রাজত্ব করে বারাণসীর সন্নিকটে কেনিয় জাতিতে জন্ম নিয়েছিলাম।</p>
<p><a class='bk' id='bk82'></a> তখন আমি সস্ত্রীক হাজারো আত্মীয় পরিজন-পরবৃত হয়ে পাঁচশত পচ্চেক বুদ্ধকে সেবা-শুশ্রূষা করেছিলাম।</p>
<p><a class='bk' id='bk83'></a> তিন মাস যাবৎ পাঁচশত পচ্চেক বুদ্ধকে ভোজন দান করার পর প্রত্যেককে ত্রিচীবর দান করেছিলাম। তারপর সেখান থেকে চ্যুত হয়ে আমরা সবাই তাবতিংস স্বর্গে জন্ম নিয়েছিলাম।</p>
<p><a class='bk' id='bk84'></a> পুনরায় আমরা সবাই মনুষ্যত্ব লাভ করেছিলাম, হিমালয়ের পাশ্ববর্তী কুক্কুট নগরে জন্মগ্রহণ করেছিলাম।</p>
<p><a class='bk' id='bk85'></a> আমি কপ্পিন নামে মহাযশস্বী রাজপুত্র হয়ে জন্ম নিয়েছিলাম বাকিরা অমাত্যকুলে জন্ম নিয়ে আমাকেই পরিবৃত করেছিল।</p>
<p><a class='bk' id='bk86'></a> আমি সকল প্রকার ভোগসম্পত্তি লাভ করে প্রভূত রাজ্যসুখ পেয়েছিলাম। একদিন আমি বণিকদের মুখ থেকে বুদ্ধ-উৎপত্তির কথা শুনেছিলাম।</p>
<p><a class='bk' id='bk87'></a> পৃথিবীতে বুদ্ধ উৎপন্ন হয়েছেন। তিনিই অদ্বিতীয় ও একমাত্র ব্যক্তি যিনি অমৃত সুখকর সদ্ধর্ম দেশনা করেন।</p>
<p><a class='bk' id='bk88'></a> তাঁর শিষ্যরা বুদ্ধশাসনে সুনিয়োজিত, সুমুক্ত ও অনাসক্ত। আমি তাদের মুখে এই সুবচন শুনে বহু ধন দিয়ে তাদের পুরস্কৃত করেছিলাম।</p>
<p><a class='bk' id='bk89-90'></a> অমাত্যসকলকে সঙ্গে করে আমি রাজ্য ত্যাগ করে বুদ্ধমামক হয়ে গৃহত্যাগ করেছিলাম। সামনে কানাই কানাই পূর্ণ মহাচন্দ নদীকে দেখে আমি দুস্তর পারাপার কোনো আলম্বন ছাড়াই শুধু বুদ্ধগুণ স্মরণ করে যথাসুখে সেই নদী পার হয়েছিলাম।</p>
<p><a class='bk' id='bk91'></a> সত্যই যদি বুদ্ধ ভবস্রোত উত্তীর্ণ হন, লোকবিদ ও জ্ঞানী হয়ে থাকেন, তবে এই সত্যবাক্যের দ্বারা আমার গমন সফল হোক।</p>
<p><a class='bk' id='bk92'></a> সত্যই যদি শান্তিগামী মার্গ মোক্ষপ্রদায়ক ও পরম সুখদায়ক হয়, তবে এই সত্যবাক্যের দ্বারা আমার গমন সফল হোক।</p>
<p><a class='bk' id='bk93'></a> সত্যই যদি সংঘ কান্তারোত্তীর্ণ, অনুত্তর পুণ্যক্ষেত্র হয়ে থাকে, তবে এই সত্যবাক্যের দ্বারা আমার গমন সফল হোক।</p>
<p><a class='bk' id='bk94-95'></a> আমার এই সত্যক্রিয়ার ফলে পথ থেকে যেন সমস্ত জল সরে গিয়েছিল। তাতে আমি নির্বিঘ্নে নদী পার হয়েছিলাম। তারপর আমি মনোরম নদীতীরে উপবিষ্ট উদীয়মান প্রখর সূর্যের ন্যায় প্রভাংকর বুদ্ধকে দেখতে পেয়েছিলাম। তখন তিনি সুবর্ণ খণ্ডের ন্যায় জ্বল জ্বল করছিলেন এবং দ্বীপবৃক্ষের ন্যায় জ্যোতির্ময় ছিলেন।</p>
<p><a class='bk' id='bk96-97'></a> আমি নক্ষত্র-তারকারাজি-পরিবেষ্টিত স্নিগ্ধোজ্জ্বল চাঁদের ন্যায় ও দেব-পরিবৃত হয়ে বসবাসরত ইন্দ্ররাজার ন্যায় শিষ্য-পরিবেষ্টিত ভগবান বুদ্ধকে বন্দনা করে অমাত্যগণসহ একপার্শ্বে বসেছিলাম। তিনি আমাদের অভিপ্রায় জেনে সেভাবেই ধর্মদেশনা করেছিলেন।</p>
<p><a class='bk' id='bk98'></a> আমরা তাঁর বিমল ধর্মদেশনা শুনে আমরা তাঁকে এই কথা নিবেদন করেছিলাম, ‘হে মহাবীর, আমাদের প্রব্রজ্যা প্রদান করুন। আমরা এই ভবের প্রতি নির্বেদপ্রাপ্ত হয়েছি।</p>
<p><a class='bk' id='bk99'></a> তখন মহামুনি বুদ্ধ আমাদের লক্ষ করে এই কথা বলেছিলেন, হে ভিক্ষুগণ, তোমাদের দুঃখের অন্তসাধনের জন্যে ধর্ম সুন্দররূপে ব্যাখ্যাত হয়েছে। তোমরা যথাযথভাবে ব্রহ্মচর্য আচরণ কর।</p>
<p><a class='bk' id='bk100'></a> বুদ্ধ এই কথা বলার সঙ্গে সঙ্গেই আমরা সবাই ঋদ্ধিময় পাত্রচীবর পেয়ে ষাটবর্ষীয় ভিক্ষুবেশ ধারণ করেছিলাম। আমরা বুদ্ধের শাসনে যুগপৎ উপসম্পন্ন ও স্রোতাপন্ন হয়েছিলাম।</p>
<p><a class='bk' id='bk101'></a> তারপর শ্রাবস্তীর জেতবনে গিয়ে বিনায়ক বুদ্ধ আমাদের অনুশাসন করেছিলেন। অনুশাসিত হয়ে আমরা সবাই অচিরেই অর্হত্ত্ব লাভ করেছিলাম।</p>
<p><a class='bk' id='bk102'></a> তারপর একদিন আমি হাজারো ভিক্ষুকে অনুশাসন করেছিলাম। আমার দ্বারা অনুশাসিত হয়ে তারাও সম্পূর্ণ অনাসক্ত হয়েছিল।</p>
<p><a class='bk' id='bk103'></a> আমার গুণে তুষ্ট হয়ে জিনোত্তম বুদ্ধ আমাকে এই বলে শ্রেষ্ঠপদে বসিয়েছিলেন, ‘ভিক্ষুদের উপদেশদানকারী আমার শিষ্যদের মধ্যে কপ্পিনই শ্রেষ্ঠ।’</p>
<p><a class='bk' id='bk104'></a> আজ থেকে লক্ষকল্প আগে আমার কৃতকর্ম এই শেষ জন্মেও ফল দিয়েছে। এখন আমি প্রমুক্ত, তীরের গতিতে আমার সমস্ত ক্লেশকে দগ্ধ করেছি।</p>
<p><a class='bk' id='bk105'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk106'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk107'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মহাকপ্পিন স্থবির এই গাথাগুলো ভাষণ করেছিলেন।</p>
<p class='endsutta'>[মহাকপ্পিন স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

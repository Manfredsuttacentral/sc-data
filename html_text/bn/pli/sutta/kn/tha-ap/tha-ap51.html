<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap51' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫. উপালি বর্গ</li>
</ul>
<h1>৯. সুভদ্র স্থবির অপদান</h1>
</header>
<p><a class='bk' id='bk101'></a>পরম দক্ষিণাযোগ্য, লোকবিদ, মহর্ষি পদুমুত্তর ভগবান বিপুল জনতাকে সংসারদুঃখ হতে উদ্ধার করে শান্ত-নিবৃত করান।</p>
<p><a class='bk' id='bk102'></a>পদুমুত্তর সম্বুদ্ধ যখন পরিনির্বাপিত হলেন তখন দশ হাজার চক্রবাল কম্পিত হয়েছিল এবং তথাকার অসংখ্য দেবতা ভগবানের পরিনির্বাণস্থানে সমবেত হয়েছিলেন।</p>
<p><a class='bk' id='bk103'></a>সুগন্ধী চন্দন পূর্ণ করে বিবিধ তগর-মল্লিকা পুষ্প দিয়ে আনন্দিত মনে আমি নরোত্তম ভগবানকে পূজা করেছিলাম।</p>
<p><a class='bk' id='bk104'></a>অনুত্তর শাস্তা পদুমুত্তর সম্বুদ্ধ আমার সংকল্পের কথা জেনে সেই শায়িত অবস্থায়ই এই গাথাগুলো ভাষণ করেছিলেন।</p>
<p><a class='bk' id='bk105'></a>আমার শেষ জীবনে একদম পরিনির্বাণমঞ্চে শায়িত অবস্থায় যেই ব্যক্তি আমাকে বিবিধ গন্ধমাল্য দিয়ে পূজা করল, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk106'></a>এই ব্যক্তি মৃত্যুর পর তুষিত স্বর্গলোকে গমন করবে এবং সেখানে রাজত্ব করার পর নির্মাণরতি দেবলোকে গমন করবে।</p>
<p><a class='bk' id='bk107'></a>এভাবে নরোত্তম বুদ্ধকে সুগন্ধী মাল্য দান দিয়ে আপন কর্মফলে সে দিব্যসম্পত্তি ভোগ করবে।</p>
<p><a class='bk' id='bk108'></a>পুনরায় এই ব্যক্তি তুষিত দেবলোকে জন্মগ্রহণ করবে এবং সেই তুষিত দেবলোক হতে চ্যুত হয়ে মনুষ্যলোকে জন্মগ্রহণ করবে।</p>
<p><a class='bk' id='bk109'></a>সেই সময় পৃথিবীতে মহানাগ চক্ষুষ্মান শাক্যপুত্র গৌতম বুদ্ধ উৎপন্ন হবেন। তিনি বহু সত্ত্বগণকে অজ্ঞতারূপ অন্ধকার থেকে তুলে এনে পরিনির্বাপিত করাবেন।</p>
<p><a class='bk' id='bk110'></a>তখন সে পূর্বকৃত পুণ্য-প্রভাবে শান্ত-নিবৃত ভগবানের নিকট উপস্থিত হয়ে প্রশ্ন জিজ্ঞেস করবে।</p>
<p><a class='bk' id='bk111'></a>লোকনায়ক সর্বজ্ঞ বুদ্ধ তার পূর্বকৃত পুণ্যের কথা অবগত হয়ে সোৎসাহে চতুরার্যসত্য সম্বন্ধে দেশনা করবেন।</p>
<p><a class='bk' id='bk112'></a>সে তখন জিজ্ঞাসিত প্রশ্নের যথার্থ উত্তর পেয়ে অতিশয় সন্তুষ্ট হবে এবং শ্রদ্ধাতদ্গত চিত্তে শাস্তাকে অভিবাদন করে সে প্রব্রজ্যা প্রার্থনা করবে।</p>
<p><a class='bk' id='bk113'></a>জগৎশ্রেষ্ঠ পণ্ডিত বুদ্ধ তার মনের স্বতঃস্ফূর্ত প্রসন্নতা ও তুষ্টভাব দেখে তাকে প্রব্রজ্যা দিবেন।</p>
<p><a class='bk' id='bk114'></a>অতঃপর সে সম্যকসম্বুদ্ধের শাসনে প্রব্রজ্যা লাভের পর কঠোর সাধনা করে সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p class='endsection'>[পঞ্চম ভাণবার]</p>
<p>[অতঃপর আয়ুষ্মান সুভদ্র স্থবির নিজের সম্বন্ধে বললেন]</p>
<p><a class='bk' id='bk115'></a>আমি এখন পূর্বকৃত পুণ্যের ফলে একাগ্রচিত্ত, সমাহিত ও বুদ্ধের ধর্মৌরসজাত ধর্মপুত্র।</p>
<p><a class='bk' id='bk116'></a>আমি ধর্মরাজ বুদ্ধের কাছে গিয়ে গভীর অর্থপূর্ণ প্রশ্ন জিজ্ঞেস করেছিলাম। ধর্মরাজ বুদ্ধের কাছ থেকে জিজ্ঞাসিত প্রশ্নের যথার্থ উত্তর শুনতে শুনতেই আমি ধর্মজ্ঞান লাভ করেছিলাম।</p>
<p><a class='bk' id='bk117'></a>আমি বুদ্ধ তথাগতের সত্যধর্ম জ্ঞাত হয়ে তাঁরই শাসনে অবস্থান করি এবং সর্বাসব ক্ষয় করে সম্পূর্ণ অনাসক্ত হয়ে অবস্থান করি।</p>
<p><a class='bk' id='bk118'></a>আজ থেকে লক্ষকল্প আগে পদুমুত্তর বুদ্ধ তৈলের অভাবে প্রদীপ নিভে যাওয়ার ন্যায় অনুপাদিশেষ নির্বাণধাতুতে পরিনির্বাপিত হয়েছিলেন।</p>
<p><a class='bk' id='bk119'></a>পদুমুত্তর ভগবানের উদ্দেশ্যে নির্মিত সম্পূর্ণ রত্নময় সাত যোজনবিশিষ্ট একটি স্তূপ ছিল, তাতে আমি অত্যন্ত মনোরম উত্তম ধ্বজা দিয়ে সম্পূর্ণ ভদ্রভাবে পূজা করেছিলাম।</p>
<p><a class='bk' id='bk120'></a>কস্সপ বুদ্ধের অগ্রশ্রাবক, জিনশাসনের উত্তরাধিকারী তিষ্য স্থবির ছিলেন আমার ঔরসজাত পুত্র।</p>
<p><a class='bk' id='bk121'></a>আমি তাকে অত্যন্ত হীনমনে অভদ্রভাবে কিছু কথা বলেছিলাম। সেই কর্মের ফলস্বরূপ আমি এই শেষ জন্মে বুদ্ধের পরিনির্বাণের ঠিক আগ মুহূর্তে সর্বশেষে ধর্মজ্ঞান লাভ করেছি।</p>
<p><a class='bk' id='bk122'></a>মহামুনি বুদ্ধ যখন মল্লদের শালবন উপবনে অন্তিম শয্যায় শায়িত, অবস্থায় আমার প্রতি অনুকম্পাবশত আমাকে প্রব্রজ্যা দিলেন।</p>
<p><a class='bk' id='bk123'></a>আজই আমার প্রব্রজ্যা, আজই উপসম্পদা এবং আজই দ্বিপদোত্তম বুদ্ধের পরিনির্বাণ লাভ।</p>
<p><a class='bk' id='bk124'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুভদ্র স্থবির এই গাথাগুলো ভাষণ করেছিলেন।</p>
<p class='endsutta'>[সুভদ্র স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

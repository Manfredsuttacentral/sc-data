<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap407' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৫. উপসীব স্থবির অপদান</h1>
</header>
<p><a class='bk' id='bk100'></a>হিমালয়ের অনতিদূরে অনোম নামক একটি পর্বত ছিল। সেখানে আমার একটি সুনির্মিত আশ্রম ছিল। সেই আশ্রমে একটি সুনির্মিত পর্ণশালা ছিল।</p>
<p><a class='bk' id='bk101'></a>সেই আশ্রমের পাশ দিয়ে একটি সুন্দর ঘাটসম্পন্ন মনোরম নদী প্রবাহিত হতো। সেই নদীর অববাহিকায় বহু পদ্ম-উৎপল জন্মাত।</p>
<p><a class='bk' id='bk102'></a>সেই সময় বহু প্রজাতির মৎস্য, কচ্ছপের সমারোহে ভরপুর সেই নদীটি প্রবাহিত হতো।</p>
<p><a class='bk' id='bk103'></a>সুপুষ্পিত তিমির, অশোক, ক্ষুদ্রমালকা, পূর্ণগ ও গিরিপূর্ণগ প্রভৃতি বৃক্ষ আমার আশ্রমকে সুরভিত করে রাখত।</p>
<p><a class='bk' id='bk104'></a>সেখানে বহু সুপুষ্পিত কুটজ, তৃণশূলবন, শাল, সলল ও চম্পকবৃক্ষ ছিল।</p>
<p><a class='bk' id='bk105'></a>আমার সেই আশ্রমে সুপুষ্পিত অর্জুন, অতিমুক্তা, মহানাম, অসনা ও মধুগন্ধী বহু বৃক্ষ ছিল।</p>
<p><a class='bk' id='bk106'></a>সেই আশ্রমের চারপাশের অর্ধযোজন জায়গাজুড়ে উদ্দালক, পাটালিকা, যূথিকা, পিয়ঙ্গুকা ও বিম্বিজালক প্রভৃতি গাছের সমরোহ ছিল।</p>
<p><a class='bk' id='bk107'></a>আমার সেই আশ্রমে বহু সুপুষ্পিত মাতগ্গরা, সত্তলিয়, পাটলী, নিন্দুবারকা, অঙ্কোলকা, তালকুট্‌ঠি ও সেলেয়াকা গাছ ছিল।</p>
<p><a class='bk' id='bk108'></a>এই সমস্ত সুপুষ্পিত বহু বৃক্ষ আমার আশ্রমকে শোভিত করত এবং আমার আশ্রমের চারপাশে ফুলের সৌরভ ছড়াত।</p>
<p><a class='bk' id='bk109-111'></a>আমার আশ্রমে তখন বহু ফলবান হরিতকী, আমলকী, আম, জাম, বহেরা, বড়ই, মাজুফল, বেল, কাগজী লেবু, তিন্দুক, পিয়াল, মিষ্ট কাসুমার ফল, লেবু, কাঠাল, কলা, বাদরীফল, লতাফল ও প্রভৃতি নানাজাতীয় ফলবান বৃক্ষের সমারোহ ছিল।</p>
<p><a class='bk' id='bk112-114'></a>আলকা, ইসিমুগ্‌গা, মোদফলা, অবটা, পক্বভারিতা, পিলক্ষুদুম্বর, পিপ্‌ফলী, মরীচা, নিগ্রোধ, কপিত্থনা, উদুম্বর, কণ্ডুপন্না ও হরিয়ো এই রকম বহু ফলবান বৃক্ষ আমার আশ্রমে ছিল। সেই সঙ্গে বহু সুপুষ্পিত পুষ্পবৃক্ষও আমার আশ্রমে ছড়িয়ে ছিটিয়ে ছিল।</p>
<p><a class='bk' id='bk115'></a>আমার আশ্রমে তখন আলুবা, কলম্বা, বিলালী, তক্কল, আলকা ও তাল প্রভৃতি বহু গাছের সমারোহ ছিল।</p>
<p><a class='bk' id='bk116'></a>আমার আশ্রমের অনতিদূরে স্বচ্ছ সলিলা, শীতল-জলা, সুন্দর স্নানঘাটসম্পন্না ও অতীব মনোরম বিশাল এক প্রাকৃতিক হ্রদ ছিল।</p>
<p><a class='bk' id='bk117'></a>সেই প্রাকৃতিক হ্রদে বহু পদ্ম, উৎপল, পুণ্ডরীক ও মন্দালক প্রভৃতি পুষ্পের সমারোহ ছিল এবং সব সময় নানা ধরনের সুগন্ধ ছড়াত।</p>
<p><a class='bk' id='bk118'></a>পদ্মফুলগুলো গর্ভধারণ করত। অন্যান্য পুষ্পরেণুগুলো পুষ্পিত হতো। বহু পদ্মকর্ণিকা মুকুরিত হতো।</p>
<p><a class='bk' id='bk119'></a>সেই পদ্মফুলের ডাঁটা থেকে মধু ও মূল থেকে দুধ, ঘি স্রাবিত হতো এবং সেই সমস্ত গন্ধে চতুর্পার্শ্ব সুরভিত থাকতো।</p>
<p><a class='bk' id='bk120'></a>সেখানে বহু কুমুদ, অম্বগন্ধী ও নয়িতা দেখা যেত এবং প্রাকৃতিক হ্রদের অনুকূল বহু কেয়াফুলের গাছ পুষ্পিত হতো।</p>
<p><a class='bk' id='bk121'></a>সেখানে বহু সুপুষ্পিত ও সপত্র সুগন্ধীময় বন্ধুজীব, শ্বেবারি, কুম্ভিলা, সুসুমার ও গহকা গাছ জন্মাত।</p>
<p><a class='bk' id='bk122'></a>সেই প্রাকৃতিক হ্রদে বহু ছোট বড় অজগর ছিল এবং প্রচুর পরিমাণে পাঠীনা, পাবুসা ও বলজা নামক প্রভৃতি জলজ মৎস্য ছিল।</p>
<p><a class='bk' id='bk123'></a>সেই প্রাকৃতিক হৃদটি বহু মৎস্য-কচ্ছপে সমাচ্ছন্ন ছিল এবং তাতে নদীচর রবিহাঁস, কবুতর, ঘুঘুপাখি ও কুকুত্থক পাখির বসবাস ছিল।</p>
<p><a class='bk' id='bk124-125'></a>বহু দিন্দিভা, চক্রবাক, পম্পকা, জীবজীবকা, কলন্দকা, উক্কুসা, সেনকা, উদ্ধরা, কোষ্ঠকা, সুকপোতা, তুলিয়া, পমরা, করেনিয়ো ও তিলকা প্রভৃতি প্রাণিকুল সেই প্রাকৃতিক হ্রদকে আশ্রয় করে জীবন ধারণ করত।</p>
<p><a class='bk' id='bk126'></a>আমার আশ্রমে বহু সিংহ, বাঘ, নেকড়ে বাঘ, ভালুক, বানর ও কিন্নর দেখা যেত।</p>
<p><a class='bk' id='bk127'></a>সেই সমস্ত গন্ধের ঘ্রাণ নিতে নিতে, নানা জাতীয় ফল খেতে খেতে এবং সুগন্ধী জল পান করতে করতে আমি আমার আশ্রমে বসবাস করতাম।</p>
<p><a class='bk' id='bk128'></a>আমার আশ্রমে ফুটফুটে দাগবিশিষ্ট, বেশ উজ্জ্বল ছোট-বড় বহু মৃগ বসবাস করত।</p>
<p><a class='bk' id='bk129-130'></a>আমার আশ্রমে হাঁস, ময়ূর, শালিক, কোকিল, মঞ্জরিক ও কৌশিকসহ বহু পিশাচ, দানব, কুম্ভা-, রাক্ষস, গড়-ল ও পন্নাগ বসবাস করত।</p>
<p><a class='bk' id='bk131'></a>আমার আশ্রমে মৃগচর্ম পরিহিত জটাধারী, মহানুভব, শান্তচিত্তসম্পন্ন, সমাহিত ঋষিগণ বসবাস করতেন।</p>
<p><a class='bk' id='bk132'></a>আমার আশ্রমে অধোচক্ষু, শান্তশিষ্ট, সুশীল ও লাভালাভে সন্তুষ্ট বহু সন্ন্যাসী বসবাস করতেন।</p>
<p><a class='bk' id='bk133'></a>তখন তারা তাদের বল্কলচীবর ধুনতে ধুনতে ও মৃগচর্মকে নাড়তে নাড়তে স্ব স্ব বলে সুদৃঢ় হয়ে আকাশপথে যাচ্ছিলেন।</p>
<p><a class='bk' id='bk134'></a>তারা জল কিংবা জ্বালানী কাঠ কিছুই আনয়ন করতেন না। তারা স্বয়ং উপসম্পন্ন। অলৌকিক ঋদ্ধিপ্রতিহার্যের এমনই ফল!</p>
<p><a class='bk' id='bk135'></a>তারা লৌহপাত্র নিয়ে প্রবল পরাক্রমী কুঞ্জর হস্তীনাগের ন্যায় ও নির্ভীক পশুরাজ সিংহের ন্যায় বনমধ্যে বসবাস করতেন।</p>
<p><a class='bk' id='bk136'></a>তাঁদের মধ্যে কেউ কেউ স্বীয় ঋদ্ধিযোগে গোযানে, কেউ কেউ পূর্ববিদেহ ও কেউ কেউ উত্তরকুরুতে যেতেন।</p>
<p><a class='bk' id='bk137'></a>তারা সেখান থেকে পিণ্ড এনে একত্রে ভোজন করতেন এবং ভোজন শেষে একত্রে চলে যেতেন।</p>
<p><a class='bk' id='bk138'></a>তখন সমগ্র বনভূমিতে মৃগচর্মের শব্দ শোনা যেত। আমার সেই মহাবীর, প্রবল তেজস্বী শিষ্যরা এমনই ছিলেন।</p>
<p><a class='bk' id='bk139'></a>আমি আমার আশ্রমে শিষ্য-পরিবৃত হয়ে বসবাস করছিলাম। তারা সকলে নিজ নিজ কর্মে নিবেদিতপ্রাণ, তদ্গতপ্রাণ ও পরিতুষ্ট ছিল।</p>
<p><a class='bk' id='bk140'></a>আমার এই সকল শীলবান, প্রজ্ঞাবান, অপ্রমত্ত ও অভিজ্ঞ শিষ্যরা নিজ নিজ কর্ম দিয়ে আমায় সন্তুষ্ট করেছিল।</p>
<p><a class='bk' id='bk141'></a>পরম পূজনীয়, লোকবিদ, বিনায়ক পদুমুত্তর বুদ্ধ একদিন সময় বুঝে আমার আশ্রমে গিয়েছিলেন।</p>
<p><a class='bk' id='bk142'></a>বীর্যবান, প্রজ্ঞাবান মুনি সম্বুদ্ধ পাত্র হাতে ভিক্ষার জন্যে আমার কাছে উপস্থিত হয়েছিলেন।</p>
<p><a class='bk' id='bk143'></a>উপস্থিত মহাবীর মহানায়ক পদুমুত্তর বুদ্ধের উদ্দেশে আমি তৃণমাদুর বিছিয়ে দিয়ে তাঁর ওপর শালপুষ্প ছিটিয়ে দিয়েছিলাম।</p>
<p><a class='bk' id='bk144'></a>সম্বুদ্ধকে তৃণমাদুরের উপরে বসিয়ে আমি ভীষণ হৃষ্ট-তুষ্ট ও সংবেগপ্রাপ্ত হয়েছিলাম। শিগ্‌গির আমি পর্বতে উঠে সুগন্ধী চন্দনকাষ্ঠ নিয়ে এসেছিলাম।</p>
<p><a class='bk' id='bk145'></a>দেবগন্ধ-সমন্বিত বিশাল এক কাঠাল কাঁধে করে বিনায়ক বুদ্ধের নিকট গিয়েছিলাম।</p>
<p><a class='bk' id='bk146'></a>বুদ্ধকে ফলটি দান করার পর বুদ্ধের গায়ে চন্দনকাষ্ঠ মেখে দিয়েছিলাম এবং অতীব প্রসন্নমনে বুদ্ধশ্রেষ্ঠকে বন্দনা নিবেদন করেছিলাম।</p>
<p><a class='bk' id='bk147'></a>পরম পূজনীয় লোকবিদ পদুমুত্তর বুদ্ধ সেই ঋষিদের মধ্যে বসে এই গাথাগুলো ভাষণ করেছিলেন।</p>
<p><a class='bk' id='bk148'></a>যেই ব্যক্তি আমাকে ফল, সুগন্ধী চন্দনকাষ্ঠ ও আসন দান করেছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk149'></a>সে গ্রামে অরণ্যে, গিরিখাদে অথবা গুহায় যেখানেই থাকুক না কেন, তার চিত্তের ইচ্ছানুসারে তার জন্যে ভোজন উৎপন্ন হবে।</p>
<p><a class='bk' id='bk150'></a>এই ব্যক্তি দেবলোকে কিংবা মনুষ্যলোকে যেখানেই জন্মগ্রহণ করুক না কেন, ভোজন ও বস্ত্র দিয়ে স্বীয় পরিষদকে পরিতৃপ্ত করতে পারবে।</p>
<p><a class='bk' id='bk151'></a>এই ব্যক্তি দেবলোকে কিংবা মনুষ্যলোকে যেখানেই জন্মগ্রহণ করুক না কেন, সব সময় অপরিমেয় ভোগ্য-সম্পত্তির অধিকারী হয়েই জন্মপরিভ্রমণ করবে।</p>
<p><a class='bk' id='bk152'></a>সে দেবলোকে ত্রিশ হাজার কল্পকাল রমিত হবে এবং হাজারবার চক্রবর্তী রাজা হবে।</p>
<p><a class='bk' id='bk153'></a>দেবলোকে সে একাত্তরবার দেবরাজত্ব করবে এবং প্রাদেসিক রাজা তো অসংখ্যবার হবেই।</p>
<p><a class='bk' id='bk154'></a>আজ থেকে লক্ষকল্প পরে পৃথিবীতে ওক্কাকুকুলে গৌতম নামক শাস্তা জন্মগ্রহণ করবেন।</p>
<p><a class='bk' id='bk155'></a>তাঁর প্রচারিত ধর্মে সে ধর্মৌরসজাত উত্তরাধিকারী হবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে অবস্থান করবে।</p>
<p><a class='bk' id='bk156'></a>আমি লোকনায়ক বুদ্ধকে দেখেছিলাম। এতে করে আমার পক্ষে বড়ই সুলাভ লব্ধ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk157'></a>গ্রামে, অরণ্যে, গিরিখাদে কিংবা গুহায় আমি যেখানেই থাকি না কেন, সবখানেই আমার সংকল্পের কথা জ্ঞাত হয়ে প্রতিনিয়ত ভোজন উপস্থিত থাকে।</p>
<p><a class='bk' id='bk158'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk159'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk160'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপসীব স্থবির এই গাথাগুলো ভাষণ করেছিলেন।</p>
<p class='endsutta'>[উপসীব স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

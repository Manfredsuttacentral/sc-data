<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap17' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>২. সিংহাসনীয় বর্গ</li>
</ul>
<h1>৫. পিলিন্দবচ্ছ স্থবির অপদান</h1>
</header>
<p><a class='bk' id='bk55'></a>শ্রেষ্ঠ পুদ্গল লোকনাথ সুমেধ সম্বুদ্ধ পরিনির্বাপিত হলে আমি অতীব প্রসন্নচিত্তে ও খুশি মনে তাঁর উদ্দেশে নির্মিত ধাতুচৈত্য পূজা করেছিলাম।</p>
<p><a class='bk' id='bk56'></a>তার শিষ্য যেই সমস্ত ষড়ভিজ্ঞাপ্রাপ্ত, মহাঋদ্ধিশালী, ক্ষীণাসব অর্হৎ ছিলেন, আমি তাদের সবাইকে একত্র করে সংঘের উদ্দেশে আহার্য দান করেছিলাম।</p>
<p><a class='bk' id='bk57'></a>সেই সময় সুমেধ ভগবানের একজন সেবক ছিলেন, তিনি আমার আহার্যদান অনুমোদন করেছিলেন।</p>
<p><a class='bk' id='bk58'></a>সংঘের উদ্দেশে আহার্য-দানজনিত চিত্ত-প্রসন্নতার কারণে আমি স্বর্গের দিব্যবিমানে উৎপন্ন হয়েছিলাম। তখন ছিয়াশি হাজার অপ্সরা নিত্য আমাকে আনন্দ দান করত।</p>
<p><a class='bk' id='bk59'></a>সেই অপ্সরাবৃন্দ পঞ্চকামগুণে আমাকে সেবা করতে করতে নিত্য আমাকেই অনুসরণ করত এবং দেবলোকে আমি অন্য সকল দেবগণকে সর্ববিষয়ে অভিভূত করতাম। এটি আমার পুণ্যকর্মেরই ফল।</p>
<p><a class='bk' id='bk60'></a>পঁচিশ কল্প পরে আমি বরুণ নামক রাজচক্রবর্তী হয়ে জন্মগ্রহণ করেছিলাম এবং তখন আমি বিশুদ্ধ ভোজন করতাম।</p>
<p><a class='bk' id='bk61'></a>সেই সময় মানুষেরা ক্ষেতে বীজ বপন করত না, লাঙল দিয়ে জমি কর্ষণ করত না এবং অকর্ষিত জমির শালিধানই পরিভোগ করত।</p>
<p><a class='bk' id='bk62'></a>সেখানে রাজত্ব করেই আমি দেবলোকে জন্মগ্রহণ করেছিলাম এবং তখনো আমার এই রকম বহু ভোগসম্পত্তি উৎপন্ন হয়েছিল।</p>
<p><a class='bk' id='bk63'></a>আমার কোনো শত্রু-মিত্র ছিল না। সকলেই পরস্পরকে কোনোরূপ হিংসা করত না এবং আমি সকলেরই অত্যন্ত প্রিয়ভাজন ছিলাম। এটি আমার পুণ্যকর্মেরই ফল।</p>
<p><a class='bk' id='bk64'></a>আজ থেকে ত্রিশ হাজার কল্প আগে আমি যেই দান করেছিলাম, তারপর থেকে একবারও আমাকে দুর্গতিতে পড়তে হয়নি। এটি আমার পুণ্যকর্মেরই ফল।</p>
<p><a class='bk' id='bk65'></a>এই ভদ্রকল্পে আমি মহাপরাক্রমশালী, মহানুভব রাজচক্রবর্তী হয়েছিলাম।</p>
<p><a class='bk' id='bk66'></a>সেই সময় আমি বহু মানুষকে পঞ্চশীলে প্রতিষ্ঠিত করেছিলাম এবং তাদের সবাইকে সুগতি স্বর্গপ্রাপ্ত করিয়ে আমি দেবতাদের অত্যন্ত প্রিয়ভাজন হয়েছিলাম।</p>
<p><a class='bk' id='bk67'></a>চার প্রতিসম্ভিদা, অষ্ট সমাপত্তি ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পিলিন্দবচ্ছ স্থবির এই গাথাগুলো ভাষণ করেছিলেন।</p>
<p class='endsutta'>[পিলিন্দবচ্ছ স্থবির অপদান পঞ্চম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap40' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>১০. পেসলা থেরী অপদান</h1>
</header>
<p><a class='bk' id='bk২২০'></a>এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ উৎপন্ন হয়েছিলেন।</p>
<p><a class='bk' id='bk২২১'></a>আমি শ্রাবস্তী নগরে এক উপাসকের ঘরে জন্মেছিলাম। একদিন আমি জিনশ্রেষ্ঠ বুদ্ধকে দেখে তাঁর কাছে ধর্মদেশনা শুনেছিলাম।</p>
<p><a class='bk' id='bk২২২-২২৪'></a>তখন আমি সেই বীর বুদ্ধের শরণ গ্রহণ করে শীল গ্রহণ করেছিলাম। একদিন সেই মহাবীর বুদ্ধ মহাজনসমাবেশে নিজের সম্বোধি জ্ঞান লাভের কথা প্রকাশ করেছিলেন। তিনি বলেছিলেন, ‘পূর্বে আমার অশ্রুতপূর্ব দুঃখাদি আর্যসত্যে চক্ষু, জ্ঞান, প্রজ্ঞা ও বিদ্যালোক উৎপন্ন হয়েছিল।’ তা শুনে আমি ভিক্ষুগণকে বিষয়টি জিজ্ঞেস করেছিলাম।</p>
<p><a class='bk' id='bk২২৫'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk২২৬'></a>এই শেষ জন্মে আমি এক শ্রেষ্ঠী পরিবারে জন্মেছি। একদিন বুদ্ধের কাছে গিয়ে আর্যসত্য-বিষয়ক সদ্ধর্ম শ্রবণ করেছি।</p>
<p><a class='bk' id='bk২২৭'></a>তারপর আমি অচিরেই প্রব্রজ্যা নিয়ে সেই আর্যসত্যসমূহ বিশেষভাবে ভেবেছি। সর্বাসব ক্ষয় করে আমি অর্হত্ত্ব লাভ করেছি।</p>
<p><a class='bk' id='bk২২৮-২২৯'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। এখন আর আমার কোনো পুনর্জন্ম নেই।</p>
<p><a class='bk' id='bk২৩০'></a>বুদ্ধশ্রেষ্ঠের আশীর্বাদে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার বিশুদ্ধ বিমল জ্ঞান উৎপন্ন হয়েছে।</p>
<p><a class='bk' id='bk২৩১'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk২৩২'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk২৩৩'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই পেসলা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[পেসলা থেরী অপদান দশম সমাপ্ত]</p>
<p class='endsection'>[ক্ষত্রিয়া বর্গ চতুর্থ সমাপ্ত]</p>
<p class='endsection'>[খুদ্দকনিকায়ে থেরী-অপদান সমাপ্ত]</p>
<p class='endsection'>[খুদ্দকনিকায়ে অপদান (দ্বিতীয় খণ্ড) সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

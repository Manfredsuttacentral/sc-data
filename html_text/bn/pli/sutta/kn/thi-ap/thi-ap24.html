<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap24' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৪. সকুলা থেরী অপদান</h1>
</header>
<p><a class='bk' id='bk১৩১'></a>আজ থেকে লক্ষকল্প আগে সর্ববিধ ধর্মে বিশেষ পারদর্শী, নায়ক, পদুমুত্তর জিন উৎপন্ন হয়েছিলেন।</p>
<p><a class='bk' id='bk১৩২-১৩৬'></a>তিনি সকল সত্ত্বের পরম হিতৈষী, অর্থ-হিতকামী, পুরুষশ্রেষ্ঠ, যশস্বী, শ্রীমান, কীর্তিমান জিন, সর্বলোকের দ্বারা পূজিত, বিশ্ববিশ্রুত, বিচিকিৎসা-উত্তীর্ণ, সম্পূর্ণ সন্দেহমুক্ত, পরিপূর্ণ মনস্কাম, পরম সম্বোধিপ্রাপ্ত, অনুৎপন্ন মার্গের উৎপন্নকারী নরোত্তম, অব্যাখ্যাতের ব্যাখ্যাকারী, অসঞ্জাতের সঞ্জাতকারী, মার্গজ্ঞ, মার্গবিদ, মার্গদেশক, নরশ্রেষ্ঠ, মার্গকুশল শাস্তা ও শ্রেষ্ঠ সারথী।</p>
<p><a class='bk' id='bk১৩৭'></a>মহাকারুণিক নায়ক শাস্তা তখন কামপঙ্কে নিমগ্ন প্রাণীদের উদ্ধারের তরে ধর্মদেশনা করতেন।</p>
<p><a class='bk' id='bk১৩৮'></a>তখন আমি হংসবতী নগরে এক রাজকন্যা হয়ে জন্মেছিলাম। আমি ছিলাম ভীষণ রূপবতী, ধনী, দয়ামতি ও পরমা সুন্দরী।</p>
<p><a class='bk' id='bk১৩৯'></a>আমি তখন মহারাজ আনন্দের পরমা সুন্দরী কন্যা। আর পদুমুত্তর বুদ্ধের বৈমাত্রেয়া বোন।</p>
<p><a class='bk' id='bk১৪০'></a>একদিন আমি অন্য রাজকন্যাদের সঙ্গে সর্বালংকারে ভূষিতা হয়ে মহাবীর বুদ্ধের কাছে গিয়ে ধর্মদেশনা শুনেছিলাম।</p>
<p><a class='bk' id='bk১৪১'></a>তখন তিনি পরিষদের মধ্যে এক দিব্যচোখধারিনী ভিক্ষুণীর ভূয়সী প্রশংসা করছিলেন এবং সেই ভিক্ষুণীকে শ্রেষ্ঠপদে বসিয়েছিলেন।</p>
<p><a class='bk' id='bk১৪২'></a>তা শুনে আমি ভীষণ খুশি হয়েছিলাম। তারপর শাস্তা সম্বুদ্ধকে দান দিয়ে পূজা করে সেই শ্রেষ্ঠপদ প্রার্থনা করেছিলাম।</p>
<p><a class='bk' id='bk১৪৩'></a>তখন শাস্তা আমাকে বলেছিলেন, নন্দে, তোমার প্রার্থনা সফল হবে। তুমি যে প্রদীপ দান করেছ, তাতে তার ফল একদম সুনিশ্চিত।</p>
<p><a class='bk' id='bk১৪৪'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk১৪৫'></a>তাঁর ধর্মে তুমি ধর্মৌরসজাত উত্তরাধিকারী সকুলা নাম্নী শাস্তাশ্রাবিকা হবে।</p>
<p><a class='bk' id='bk১৪৬'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk১৪৭'></a>এই ভদ্রকল্পে ব্রহ্মবন্ধু, মহাযশস্বী, কস্সপ বুদ্ধ উৎপন্ন হয়েছিলেন।</p>
<p><a class='bk' id='bk১৪৮'></a>তখন আমি এক একাচারিণী পরিব্রাজিকা ছিলাম। ভিক্ষার জন্যে বিচরণ করে আমি মাত্র কিছু তেল পেয়েছিলাম।</p>
<p><a class='bk' id='bk১৪৯'></a>সেই তেল দিয়ে প্রদীপ জ্বালিয়ে অতীব প্রসন্নমনে দ্বিপদশ্রেষ্ঠ বুদ্ধের চৈত্যকে পূজা করেছিলাম।</p>
<p><a class='bk' id='bk১৫০'></a>সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্ম নিয়েছিলাম।</p>
<p><a class='bk' id='bk১৫১'></a>সেই কর্মের ফলে আমি যেখানেই জন্মগ্রহণ করি না কেন, সর্বত্রই বড় বড় প্রদীপ প্রজ্জ্বলিত থাকত।</p>
<p><a class='bk' id='bk১৫২'></a>আমি পাহাড়-পর্বত ভেদ করে দিক-বিদিক যেদিকে ইচ্ছা করতাম সেদিকে অনায়াসে দেখতে পেতাম। এটি আমার প্রদীপ দানেরই ফল।</p>
<p><a class='bk' id='bk১৫৩'></a>জন্মে জন্মে আমি বিশুদ্ধ চক্ষুর অধিকারী হতাম। আমি যশস্বী হয়ে জ্বল জ্বল করতাম। এটি আমার প্রদীপ দানেরই ফল।</p>
<p><a class='bk' id='bk১৫৪'></a>এই শেষ জন্মে আমি এক ব্রাহ্মণ পরিবারে জন্মগ্রহণ করেছি। আমি রাজ-প্রদত্ত প্রভূত ধনধান্য নিয়ে বেশ সুখে দিনাতিপাত করেছি।</p>
<p><a class='bk' id='bk১৫৫'></a>একদিন সুগত নগরে প্রবেশ করছিলেন এমন সময় আমি সর্বাঙ্গে অলংকার পরিধান করে জানালার পাশে দাঁড়ালাম।</p>
<p><a class='bk' id='bk১৫৬'></a>তখন আমি দেবমনুষ্য-পূজিত, অনুব্যঞ্জনসম্পন্ন, মহাপুরুষ-লক্ষণে ভূষিত জ্যোতির্ময় ও যশস্বী বুদ্ধকে দেখতে পেলাম।</p>
<p><a class='bk' id='bk১৫৭'></a>তখন আমি উদগ্রচিত্ত হয়ে প্রব্রজ্যা প্রার্থনা করেছি। আমি প্রব্রজ্যা গ্রহণ করে অচিরেই অর্হত্ত্ব লাভ করেছি।</p>
<p><a class='bk' id='bk১৫৮-১৫৯'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল।</p>
<p><a class='bk' id='bk১৬০'></a>আমি বুদ্ধের উপদেশ পালন করেছি। বুদ্ধের শাসনে আমি কৃতকার্য হয়েছি। আমার কাঁধ থেকে দুঃখভার নেমে গিয়েছে। আমার ভবনেত্রি তৃষ্ণা সমূলে বিনষ্ট হয়েছে।</p>
<p><a class='bk' id='bk১৬১'></a>যেই উদ্দেশ্য নিয়ে আমি গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্য সফল হয়েছে। আমার সর্ববিধ সংযোজন ক্ষয় হয়েছে।</p>
<p><a class='bk' id='bk১৬২'></a>তারপর নরোত্তম মহাকারুণিক শাস্তা আমাকে দিব্যচোখধারী ভিক্ষুণীদের মধ্যে শ্রেষ্ঠপদে বসালেন।</p>
<p><a class='bk' id='bk১৬৩'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৬৪'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৬৫'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সকুলা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সকুলা থেরী অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

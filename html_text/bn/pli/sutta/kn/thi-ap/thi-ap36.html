<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap36' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৬. অভিরূপানন্দা থেরী অপদান</h1>
</header>
<p><a class='bk' id='bk১৪৩'></a>আজ থেকে একানব্বই কল্প আগে সর্ববিধ ধর্মে চক্ষুষ্মান, চারুদর্শন, নায়ক বিপস্সী ভগবান উৎপন্ন হয়েছিলেন।</p>
<p><a class='bk' id='bk১৪৪'></a>তখন আমি বন্ধুমতি নগরে এক ধনাঢ্য পরিবারে জন্ম নিয়ে ভীষণ রূপবতী, দয়াময়ী ও জনসাধারণের পূজনীয় হয়েছিলাম।</p>
<p><a class='bk' id='bk১৪৫'></a>একদিন আমি মহাবীর, লোকনায়ক বিপস্সী ভগবানের নিকট গিয়েছিলাম। তাঁর ধর্মদেশনা শুনে আমি তাঁর শরণ গ্রহণ করেছিলাম।</p>
<p><a class='bk' id='bk১৪৬'></a>আমি ছিলাম ভীষণ শীলসংযত। নরোত্তম বুদ্ধ পরিনির্বাপিত হলে পরে তাঁর উদ্দেশে নির্মিত ধাতুস্তূপের ওপর সোনার ছাতা দিয়ে পূজা করেছিলাম।</p>
<p><a class='bk' id='bk১৪৭'></a>আমি আজীবন দানবতী ও শীলবতী হয়ে মৃত্যুর পর মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class='bk' id='bk১৪৮-১৪৯'></a>তখন আমি নিম্নোক্ত দশটি বিষয়ের অধিকারী হয়েছিলাম। আমি রূপ, শব্দ, গন্ধ, রস, স্পর্শ, আয়ু, বর্ণ, সুখ, যশ ও আধিপত্য এই দশটি বিষয়ে বিরোচিত হয়েছিলাম।</p>
<p><a class='bk' id='bk১৫০'></a>এই শেষ জন্মে আমি কপিলবাস্তু নগরে ক্ষেমক শাক্যের কন্যা নন্দা নামে জন্মগ্রহণ করেছি।</p>
<p><a class='bk' id='bk১৫১-১৫২'></a>তখন আমি ছিলাম ভীষণ রূপবতী ও কোমলকান্তি। রূপ- লাবণ্যে ভূষিতা ও যৌবনপ্রাপ্তা হলে পরে আমাকে নিয়ে শাক্যরা ভীষণ বিবাদে লিপ্ত হলো। তখন আমার পিতা ‘তোমার কারণে শাক্যরা ধ্বংস না হোক’ এই বলে আমাকে আমার ইচ্ছার বিরুদ্ধে প্রব্রজিত করিয়ে দিলেন।</p>
<p><a class='bk' id='bk১৫৩'></a>প্রব্রজিত হওয়ার পর আমি শুনতে পেলাম যে, নরোত্তম তথাগত নাকি রূপলাবণ্যের নিন্দা করেন। তাই আমি আমার রূপলাবণ্যে গর্বিতা হয়ে তাঁর কাছে যেতাম না।</p>
<p><a class='bk' id='bk১৫৪'></a>এমনকি আমি বুদ্ধদর্শনের ভয়ে উপদেশ শুনতে পর্যন্ত যেতাম না। তখন জিনশ্রেষ্ঠ বুদ্ধ আমাকে সুকৌশলে তাঁর কাছে নিয়ে গেলেন।</p>
<p><a class='bk' id='bk১৫৫'></a>তখন মার্গজ্ঞ বুদ্ধ আমাকে ঋদ্ধিযোগে তিন ধরনের স্ত্রী দেখালেন। সেগুলো হলো, অপ্সরা সদৃশ রূপবতী তরুণী, তারপর জরাগ্রস্ত মেয়ে ও সবশেষে একদম মৃত মেয়ে।</p>
<p><a class='bk' id='bk১৫৬'></a>স্ত্রীলোকের এই ত্রিবিধ অবস্থা বা পরিণতি দেখে আমি ভীষণভাবে সংবেগপ্রাপ্ত হলাম এবং অচিরেই এই দেহের রূপলাবণ্যের প্রতি বিরক্তচিত্ত হলাম। আমি দেহের প্রতি নিরাসক্ত হলে পরে নায়ক বুদ্ধ আমাকে বললেন :</p>
<p><a class='bk' id='bk১৫৭'></a>হে নন্দে, পূতি, অশুচি ও ব্যাধির এই সমষ্টিকে দেখো। এই অশুচি দেহকে একমাত্র মূর্খরাই অভিনন্দিত করে।</p>
<p><a class='bk' id='bk১৫৮'></a>একাগ্র ও সুসমাহিত হয়ে অশুভ-ভাবনায় চিত্তকে নিয়োজিত করো। এই দেহ যেমন, অন্য দেহও তেমন। অন্য দেহ যেমন, এই দেহও তেমন।</p>
<p><a class='bk' id='bk১৫৯'></a>এভাবে এই দেহকে রাতদিন অতন্দ্রভাবে দেখতে নিজ প্রজ্ঞায় উপলব্ধি করে অবস্থান করো।</p>
<p><a class='bk' id='bk১৬০'></a>তারপর থেকে অপ্রমত্তভাবে ও জ্ঞানযোগে বিচরণ করতে করতে আমি এই অশুচি দেহের যথার্থ স্বভাব দেখতে পেলাম।</p>
<p><a class='bk' id='bk১৬১'></a>অতঃপর আমি এই দেহের প্রতি সম্পূর্ণ নিস্পৃহ হলাম, সম্পূর্ণ নিরাসক্ত হলাম। অপ্রমত্ত ও নিরাসক্ত হওয়ায় আমি পরম শান্তিতে নিবৃত ও উপশান্ত হলাম।</p>
<p><a class='bk' id='bk১৬২-১৬৩'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। এখন আমার আর পুনর্জন্ম নেই।</p>
<p><a class='bk' id='bk১৬৪'></a>হে মহাবীর, আপনার কাছে এসে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='bk' id='bk১৬৫'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৬৭'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৬৮'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই অভিরূপানন্দা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[অভিরূপানন্দা থেরী অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

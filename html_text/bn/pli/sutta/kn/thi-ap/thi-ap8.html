<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap8' lang='bn'>
<header>
<ul>
<li class='division'>থেরী-অপদান</li>
<li class='division'>১. সুমেধা বর্গ</li>
</ul>
<h1>৮. সপ্তোৎপলমালিকা থেরী অপদান</h1>
</header>
<p><a class='bk' id='bk৭১'></a>অরুণবতী নগরে অরুণ নামক এক ক্ষত্রিয় রাজা ছিলেন। আমি ছিলাম সেই রাজার বিবাহিত স্ত্রী।</p>
<p><a class='bk' id='bk৭২'></a>আমি দিব্যগন্ধী সাতটি উৎপলের মালা নিয়ে রাজপ্রাসাদে বসে এরূপ চিন্তা করেছিলাম :</p>
<p><a class='bk' id='bk৭৩'></a>এই সমস্ত পুষ্পমাল্য মাথায় পড়ে আমার কী লাভ? বরং তার চেয়ে বুদ্ধশ্রেষ্ঠের জ্ঞানকে পূজা করি।</p>
<p><a class='bk' id='bk৭৪'></a>সম্বুদ্ধের অপেক্ষায় আমি রাজপ্রাসাদের দ্বারে এই আশায় বসে ছিলাম, ‘সম্বুদ্ধ যদি আসেন তবে সেই মহামুনিকে পূজা করব।’</p>
<p><a class='bk' id='bk৭৫'></a>ময়ূরের ঝুঁটির ন্যায় ও পশুরাজ সিংহের ন্যায় বিরোচিত জিন ভিক্ষুসংঘ পরিবৃত হয়ে সেই পথ দিয়ে এসেছিলেন।</p>
<p><a class='bk' id='bk৭৬'></a>বুদ্ধরশ্মি দেখে আমি ভীষণভাবে অভিভূত ও আনন্দিত হয়েছিলাম। সঙ্গে সঙ্গে আমি প্রাসাদের দ্বার খুলে বুদ্ধশ্রেষ্ঠকে পূজা করেছিলাম।</p>
<p><a class='bk' id='bk৭৭'></a>আমার দান দেওয়া সাতটি উৎপল আকাশে পরিকীর্ণ হয়ে বুদ্ধের মাথার ওপর শামিয়ানার মতো ছায়াদান করে স্থিত হয়েছিল।</p>
<p><a class='bk' id='bk৭৮'></a>তা দেখে আমি উদগ্রচিত্ত, আনন্দিত ও কৃতাঞ্জলি হয়েছিলাম। তাতে প্রসন্নচিত্ত হয়ে আমি তাবতিংস দেবলোকে জন্মেছিলাম।</p>
<p><a class='bk' id='bk৭৯'></a>আমার মাথার ওপর মহানেলের অচ্ছাদনী ধারণ করা হতো। আমার শরীর থেকে দিব্যগন্ধ প্রবাহিত হতো। এটি আমার সাতটি উৎপল দানেরই ফল।</p>
<p><a class='bk' id='bk৮০'></a>আমি জ্ঞাতি-পরিজনের সঙ্গে কোথাও গেলে আমার গোটা পরিষদের ওপর মহানেলের আচ্ছাদনী ধারণ করা হয়।</p>
<p><a class='bk' id='bk৮১'></a>আমি সত্তরবার সত্তরজন দেবরাজের মহিষী হয়েছিলাম। সর্বত্রই আমি প্রধান হয়ে ভবভবান্তরে বিচরণ করেছিলাম।</p>
<p><a class='bk' id='bk৮২'></a>আমি তেষট্টিবার তেষট্টিজন চক্রবর্তী রাজার মহিষী হয়েছিলাম। সকলেই আমার কথা মান্য করত। আমি ছিলাম তখন মিষ্টভাষী।</p>
<p><a class='bk' id='bk৮৩'></a>আমার দেহবর্ণ ছিল উৎপলের মতো এবং আমার শরীর থেকে সুগন্ধ প্রবাহিত হতো। আমার শরীর কখনো বিশ্রী বা বিবর্ণ হয়নি। এটি আমার বুদ্ধপূজারই ফল।</p>
<p><a class='bk' id='bk৮৪'></a>আজ আমি চার ঋদ্ধিপাদে দক্ষ, বোজ্ঝাঙ্গ ভাবনায় রত ও অভিজ্ঞালাভী। এটি আমার বুদ্ধপূজারই ফল।</p>
<p><a class='bk' id='bk৮৫'></a>আজ আমি চার স্মৃতিপ্রস্থানে দক্ষ, ধ্যান-সমাধিপরায়ণ ও চার সম্যক প্রধানে নিরত। এটি আমার বুদ্ধপুজারই ফল।</p>
<p><a class='bk' id='bk৮৬'></a>বীর্য আমার দৃঢ়াবদ্ধ জোঁয়ালের ন্যায় ও যোগক্ষেম সমাধি আমার বাহন সদৃশ। আমার সর্বাসব পরিক্ষীণ হয়েছে। এখন আর আমার পুনর্জন্ম নেই।</p>
<p><a class='bk' id='bk৮৭'></a>আজ থেকে একানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk৮৮'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৮৯'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৯০'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সপ্তোৎপলমালিকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সপ্তোৎপলমালিকা থেরী অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

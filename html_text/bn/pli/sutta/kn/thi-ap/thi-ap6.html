<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap6' lang='bn'>
<header>
<ul>
<li class='division'>থেরী-অপদান</li>
<li class='division'>১. সুমেধা বর্গ</li>
</ul>
<h1>৬. একপিণ্ডপাতদায়িকা থেরী অপদান</h1>
</header>
<p><a class='bk' id='bk৪৬'></a>বন্ধুমতি নগরে বন্ধুমা নামক ক্ষত্রিয় রাজা ছিলেন। সেই রাজার স্ত্রী হয়ে আমি তার সঙ্গে জীবন যাপন করতাম।</p>
<p><a class='bk' id='bk৪৭'></a>একদিন নির্জনে বসে আমি এরূপ চিন্তা করেছিলাম : ‘মৃত্যুর পর সঙ্গে নেওয়ার মতো আমি কোনো কুশল কর্মই করিনি।’</p>
<p><a class='bk' id='bk৪৮'></a>আমি যে ভয়ংকর, ঘোররূপ, নিদারুণ কষ্টকর, জ্বলন্ত নিরয়ে গমন করব, এতে কোনো সন্দেহ নেই।</p>
<p><a class='bk' id='bk৪৯'></a>তারপর আমি রাজার কাছে গিয়ে এই কথা নিবেদন করেছিলাম : ‘হে মহারাজ, আমাকে একজন শ্রমণ দেন। আমি তাঁকে ভোজন করাব।’</p>
<p><a class='bk' id='bk৫০'></a>মহারাজ আমাকে একজন ভাবিতেন্দ্রিয় শ্রমণ দিয়েছিলেন। আমি তাঁর পাত্র নিয়ে পরম অন্ন দিয়ে পূরিয়ে দিয়েছিলাম।</p>
<p><a class='bk' id='bk৫১'></a>পাত্রটি পরম অন্ন দিয়ে পূর্ণ করে দেওয়ার পর আমি সুগন্ধিদ্রব্য দান করেছিলাম এবং সুন্দর প্যাকেট করে এক জোড়া বস্ত্র দান করেছিলাম।</p>
<p><a class='bk' id='bk৫২'></a>এই পুণ্যময় ঘটনাটি আমি আজীবন স্মরণ করেছিলাম। তাতে প্রসন্নচিত্ত হয়ে আমি তাবতিংস দেবলোকে জন্মগ্রহণ করেছিলাম।</p>
<p><a class='bk' id='bk৫৩'></a>আমি ত্রিশবার ত্রিশজন দেবরাজের মহিষী হয়ে জন্মেছিলাম। আমি মনে মনে চাইবার সঙ্গে সঙ্গে আমার ইপ্সিত বস্তুটি উৎপন্ন হতো।</p>
<p><a class='bk' id='bk৫৪'></a>আমি বিশবার বিশজন চক্রবর্তী রাজার মহিষী হয়েছিলাম। আমি কৃতপুণ্যা হয়েই ভবে বিচরণ করেছিলাম।</p>
<p><a class='bk' id='bk৫৫'></a>এখন আমি সর্ববিধ বন্ধন হতে মুক্ত। জন্মপ্রদায়ী তৃষ্ণা আমার মন থেকে সম্পূর্ণরূপে অপসৃত। আমার সর্বাসব পরিক্ষীণ হয়েছে। এখন আর আমার কোনো পুনর্জন্ম নেই।</p>
<p><a class='bk' id='bk৫৬'></a>আজ থেকে একানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার এটি আমার পিণ্ডদানেরই ফল।</p>
<p><a class='bk' id='bk৫৭'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৫৮'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৫৯'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই একপিণ্ডপাতদায়িকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[একপিণ্ডপাতদায়িকা থেরী অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

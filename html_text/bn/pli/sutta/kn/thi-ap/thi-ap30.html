<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap30' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>১০. যশোধরা প্রমুখা আঠারো হাজার ভিক্ষুণী অপদান</h1>
</header>
<p><a class='bk' id='bk৪২৬'></a>শাক্যকুলে জন্ম নেওয়া যশোধরা প্রমুখা আঠারো হাজার ভিক্ষুণী সম্বুদ্ধের কাছে উপস্থিত হয়েছিলেন।</p>
<p><a class='bk' id='bk৪২৭'></a>সেই মহাঋদ্ধিমতি আঠারো হাজার ভিক্ষুণী মহামুনির পায়ে বন্দনা নিবেদন করে নিজেদের কথা অবগত করতে লাগলেন।</p>
<p><a class='bk' id='bk৪২৮'></a>হে মহামুনি, জন্ম, জরা, ব্যাধি, মরণ আমাদের ক্ষীণ হয়েছে। হে নায়ক, এখন আমরা অনাসব, শান্তিপদ, অমৃতপুর নির্বাণে যাব।</p>
<p><a class='bk' id='bk৪২৯'></a>হে মহামুনি, পূর্বে আমদের যা কিছু অপরাধ ছিল, সেসব অপরাধ আমরা অকপটে স্বীকার করছি। হে বিনায়ক, আমাদের মার্জনা করুন।</p>
<p><a class='bk' id='bk৪৩০'></a>ভগবান বললেন, হে আমার উপদেশ-পালনকারিণী, তোমরা ঋদ্ধি প্রদর্শন করো। সমস্ত পরিষদের সন্দেহ দূর করো।</p>
<p><a class='bk' id='bk৪৩১'></a>হে মহাবীর, প্রিয়দর্শনা, মনোজ্ঞা যশোধরাসহ আমরা সবাই আপনার গৃহীকালীন প্রজাপতি ছিলাম।</p>
<p><a class='bk' id='bk৪৩২'></a>হে বীর, গৃহী থাকাকালীন আমরাই ছিয়ানব্বই লক্ষ নারীর মধ্যে সবচেয়ে প্রমুখা ও শ্রেষ্ঠা ছিলাম।</p>
<p><a class='bk' id='bk৪৩৩'></a>আমরা ছিলাম ভীষণ রূপবতী, গুণবতী, যুবতি ও প্রিয়া। লোকেরা সবাই আমাদের দেবতার ন্যায় সম্মান করত।</p>
<p><a class='bk' id='bk৪৩৪'></a>তখন এই শাক্যকুলে জন্ম নেওয়া যশোধরাসহ আঠারো হাজার ভিক্ষুণীই ছিল প্রমুখা ও শ্রেষ্ঠা।</p>
<p><a class='bk' id='bk৪৩৫'></a>কামধাতু অতিক্রম করে তারা রূপধাতুতে স্থিত হলো। তখন তাদের সমতুল্য কেউই ছিল না।</p>
<p><a class='bk' id='bk৪৩৬'></a>সম্বুদ্ধকে অভিবাদন করে তিনি শাস্তাকে ঋদ্ধি দেখালেন, বহু ধরনের মহান সব ঋদ্ধি দেখালেন।</p>
<p><a class='bk' id='bk৪৩৭-৪৩৯'></a>দেহকে চক্রবালের সমান করলেন। মাথাটি রাখলেন উত্তরকুরুতে। উভয় পাখা দুটি দ্বীপে আর শরীরটি রাখলেন জমু্বদ্বীপে। দক্ষিণের সরোবরে রাখলেন পুচ্ছ, আর পত্রপল্লবে সুশোভিত ডালাপাল, চন্দ্র-সূর্যরূপ দুটি চোখকে মেরুপর্বতের ওপর রাখলেন। চক্রবালগিরিকে করলেন মুখতু- তথা ঠোঁট আর সমূলক জম্বুবৃক্ষকে ব্যজনী বানিয়ে বাতাস করতে করতে লোকনায়ক বুদ্ধের কাছে গিয়ে বন্দনা করলেন।</p>
<p><a class='bk' id='bk৪৪০'></a>অনুরূপভাবে তিনি কখনো হস্তীবর্ণ, কখনো পর্বত, সাগর, চন্দ্র, সূর্য, মেরু ও শক্রবর্ণ ধারণ করে ঋদ্ধি দেখালেন।</p>
<p><a class='bk' id='bk৪৪১'></a>হে বীর, হে চক্ষুষ্মান, যশোধরা প্রমুখা আমরা সবাই আপনার পায়ে বন্দনা নিবেদন করছি। হে নরনায়ক, আপনার প্রভাবেই আজ আমরা সফল হয়েছি।</p>
<p><a class='bk' id='bk৪৪২-৪৪৩'></a>হে মহামুনি, আমরা বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমাদের দিব্যচোখ অত্যন্ত বিশুদ্ধ। সর্বাসব ক্ষয় করে এখন আমরা বিশুদ্ধ, সুনির্মল। এখন আর আমাদের পুনর্জন্ম নেই।</p>
<p><a class='bk' id='bk৪৪৪'></a>হে মহাবীর, অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমাদের জ্ঞান উৎপন্ন হয়েছে, একমাত্র আপনার কাছে এসেই।</p>
<p><a class='bk' id='bk৪৪৫'></a>পূর্ব পূর্ব লোকনাথ বুদ্ধগণ আপনার সঙ্গে আমাদের সম্পর্কের কথা বলে দিয়েছিলেন। হে মহামুনি, একমাত্র আপনার উদ্দেশেই আমরা বহু পুণ্যকর্ম করেছি।</p>
<p><a class='bk' id='bk৪৪৬'></a>হে মুনি, আমরা যেই পুণ্য সঞ্চয় করেছি, সেই কুশলপুণ্য স্মরণ করুন। হে মহাবীর, একমাত্র আপনার উদ্দেশেই আমরা পুণ্য সঞ্চয় করেছি।</p>
<p><a class='bk' id='bk৪৪৭'></a>অযোগ্য স্থান বর্জন করে আমরা বহু অনাচার তথা অন্যায় কাজ ত্যাগ করেছি। হে মহাবীর, একমাত্র আপনার উদ্দেশেই আমরা বহুবার জীবন পর্যন্ত ত্যাগ করেছি।</p>
<p><a class='bk' id='bk৪৪৮'></a>বহু কোটি হাজারবার আপনি আমাদের স্ত্রীর আসনে বসিয়েছেন। তাতে আমরা কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='bk' id='bk৪৪৯'></a>বহু কোটি হাজারবার আপনি আমাদের উপকার করেছিলেন। তাতে আমরা কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='bk' id='bk৪৫০'></a>বহু কোটি হাজারবার আপনি আমাদের ভোজন দিয়েছিলেন। আমরা তাতে কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='bk' id='bk৪৫১'></a>আমরা বহু কোটি হাজারবার জীবন ত্যাগ করেছিলাম। ‘ভয় থেকে মুক্ত করব’ এই আশায় আমরা জীবন পর্যন্ত দান করেছি।</p>
<p><a class='bk' id='bk৩৫২'></a>অঙ্গভূষণ, অলংকার ও নানা প্রকার বস্ত্র আমরা কখনো লুকানোর চেষ্টা করিনি। হে মহামুনি, তা একমাত্র আপনার জন্যেই।</p>
<p><a class='bk' id='bk৩৫৩'></a>হে মহামুনি, আমরা অসংখ্য হস্তী, অশ্ব, গরু, দাস-দাসী ও পরিচারিকা ত্যাগ করেছি, তা একমাত্র আপনার জন্যেই।</p>
<p><a class='bk' id='bk৪৫৫'></a>আমরা যখনই ভেবেছি যে ‘আমরা যাচকদের দান করব’ কখনো নিজেকে মনঃক্ষুন্ন হতে দেখিনি। তাই আমরা উত্তম দান দিয়েছি।</p>
<p><a class='bk' id='bk৪৫৬'></a>হে মহাবীর, সংসারে বিচরণকালে আমরা নানাবিধ দুঃখ (হাসিমুখে) মেনে নিয়েছি, আর তা একমাত্র আপনার জন্যেই।</p>
<p><a class='bk' id='bk৪৫৭'></a>হে মহামুনি, আমরা সুখে আত্মহারা হইনি, দুঃখে দুর্মনা হইনি। সর্বত্রই আমরা পরীক্ষার সম্মুখীন হয়েছি। আর তা একমাত্র আপনার জন্যেই হয়েছি।</p>
<p><a class='bk' id='bk৪৫৮'></a>সম্বুদ্ধ যেই ধর্ম আবিস্কার করেছেন, হে মহামুনি, আমরাও সেই পথে হেঁটে সুখ-দুঃখ ভোগ করে পরম বোধি লাভ করেছি।</p>
<p><a class='bk' id='bk৪৫৯'></a>আমরা বহুবার দেব, ব্রহ্মা, লোকনায়ক গৌতম সম্বুদ্ধ ও অন্যান্য লোকনাথ বুদ্ধগণের সাক্ষাৎ পেয়েছি।</p>
<p><a class='bk' id='bk৪৬০'></a>হে মহামুনি, একমাত্র আপনার জন্যেই আমরা বহুবার পুণ্যকর্ম করেছি। বুদ্ধধর্ম গবেষণা করতে গিয়ে আমরা বহুবার আপনার পরিচারিকা হয়েছি।</p>
<p><a class='bk' id='bk৪৬১'></a>আজ থেকে লক্ষাধিক চার অসংখ্যেয় কল্প আগে পৃথিবীতে লোকনায়ক মহাবীর দীপংকর বুদ্ধ উৎপন্ন হয়েছিলেন।</p>
<p><a class='bk' id='bk৪৬২'></a>একসময় এক প্রত্যন্ত দেশে তথাগত নিমন্ত্রিত হলে পরে তার আগমনের রাস্তাটি বহু মানুষ মিলে খুশি মনে পরিস্কার করছিল।</p>
<p><a class='bk' id='bk৪৬৩'></a>সেই সময় সুমেধ নামক এক ব্রাহ্মণ ছিলেন। তিনি সর্বদর্শী বুদ্ধের আগমন রাস্তাটি ঋদ্ধিযোগে ঠিক করে দিয়েছিলেন।</p>
<p><a class='bk' id='bk৪৬৪'></a>সেই সময় আমরা সবাই ছিলাম ব্রাহ্মণ কন্যা। আমরা সেই জনসমাবেশে বহু স্থলজ পুষ্প আহরণ করেছিলাম।</p>
<p><a class='bk' id='bk৪৬৫'></a>সেই সময় মহাযশস্বী, মহাবীর দীপংকর বুদ্ধ সেই মহৎপ্রাণ ঋষি সুমেধ সম্বন্ধে কথা বলেছিলেন।</p>
<p><a class='bk' id='bk৪৬৬'></a>তিনি যখন মহৎপ্রাণ ঋষি সুমেধ তাপসের কৃতকর্মের কথা বলছিলেন তখন দেবলোকসহ এই পৃথিবী কম্পিত হয়েছিল, প্রকম্পিত হয়েছিল এবং চিৎকার করেছিল।</p>
<p><a class='bk' id='bk৪৬৭'></a>বহু দেবকন্যা, মনুষ্যকন্যা, এমনকি আমরাও নানাবিধ পূজনীয় দ্রব্যসম্ভার নিয়ে শাস্তাকে পূজা করে প্রার্থনা করেছিলাম।</p>
<p><a class='bk' id='bk৪৬৮'></a>তখন জ্যোতিময় বুদ্ধ আমাদের সম্পর্কে বলেছিলেন যে, আজ যারা প্রার্থনা করেছে তাদের প্রার্থনা পূরণ হবে।</p>
<p><a class='bk' id='bk৪৬৯'></a>আজ থেকে অপরিমেয় কল্প আগে বুদ্ধ আমাদের সম্পর্কে যে কথাগুলো বলেছিলেন, আমরা তাঁর কথা অনুমোদন করেছিলাম, আর সেভাবেই জীবন যাপন করেছিলাম।</p>
<p><a class='bk' id='bk৪৭০'></a>সেই সুকৃত কর্মের প্রতি আমরা প্রসন্নচিত্ত হয়েছিলাম, আর দেবমনুষ্যলোকে অসংখ্যবার জন্মেছিলাম।</p>
<p><a class='bk' id='bk৪৭১'></a>দেবমনুষ্যলোকে বহু সুখ-দুঃখ ভোগ করে এই শেষ জন্মে আমরা শাক্যকুলে জন্মেছি।</p>
<p><a class='bk' id='bk৪৭২'></a>আমরা অত্যন্ত, রূপবতী, ভোগবতী, যশবতী, শীলবতী, সর্বাঙ্গ পরিপূর্ণা ও কুলসমূহে সম্মানার্হ হয়েছি।</p>
<p><a class='bk' id='bk৪৭৩'></a>লাভ, সৎকার, খ্যাতি প্রভৃতি অষ্ট লোকধর্ম বিষয়ে আমাদের মনে কোনো দুঃখ বা খেদ নেই। আমরা অকুতোভয় হয়েই বসবাস করি।</p>
<p><a class='bk' id='bk৪৭৪'></a>তখন রাজন্তঃপুরে ভগবান বুদ্ধ এভাবেই বলেছেন। বীর বুদ্ধ ক্ষত্রিয়দের নগরে উপকার বিষয়ে নির্দেশ দিয়েছেন।</p>
<p><a class='bk' id='bk৪৭৫-৪৭৬'></a>যে সকল নারী সুখে-দুঃখে ভীষণ উপকারী, অর্থবাদী ও অনুকম্পাপরায়ণা তারা সুষ্ঠুভাবে ধর্মাচরণ করো। কখনো দুশ্চরিত কর্ম করিও না। কারণ, ধর্মচারীই ইহ-পরলোকে সুখ লাভ করে থাকে।</p>
<p><a class='bk' id='bk৪৭৭'></a>গৃহত্যাগ করে আমরা অনাগারিক প্রব্রজ্যা গ্রহণ করেছি। মাত্র অর্ধমাসের মধ্যে আমরা চতুর্সত্যজ্ঞান লাভ করেছি।</p>
<p><a class='bk' id='bk৪৭৮'></a>বহু মানুষ সাগরের ঢেউয়ের মতো আমাদের চীবর, পিণ্ডপাত, শয্যাসন ও ওষুধপথ্য দান করে থাকে।</p>
<p><a class='bk' id='bk৪৭৯'></a>আমাদের সমস্ত ক্লেশ দগ্ধ হয়েছে, আমাদের সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমরা সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৪৮০'></a>বুদ্ধের কাছে আসাটা আমাদের অতীব শুভপ্রদ হয়েছে। ত্রিবিদ্যা লাভ করে আমরা বুদ্ধের শাসনে কৃতকার্য হয়েছি।</p>
<p><a class='bk' id='bk৪৮১'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমরা বুদ্ধের শাসনে কৃতকার্য হয়েছি।</p>
<p><a class='bk' id='bk৪৮২'></a>এভাবে বহু দুঃখ ও সম্পত্তি ভোগ করে আজ আমরা বিশুদ্ধভাবে উপনীত হয়েছি। এখন আমরা সর্ববিধ সম্পত্তি লাভ করেছি।</p>
<p><a class='bk' id='bk৪৮৩'></a>পুণ্য লাভের জন্য যারা মহর্ষি বুদ্ধকে দান দিয়ে থাকে, সেটি তাদের অসংস্কৃত নির্বাণপদ লাভের সহায় হয়।</p>
<p><a class='bk' id='bk৪৮৪'></a>এখন আমাদের অতীত, বর্তমান বা ভবিষ্যৎ পরিক্ষীণ হয়েছে। আমাদের সমস্ত কর্ম ক্ষীণ হয়েছে। হে চক্ষুষ্মান, আমরা আপনার পায়ে বন্দনা নিবেদন করছি।</p>
<p><a class='bk' id='bk৪৮৫'></a>যারা নির্বাণের কথা বলে থাকে তাদের আমরা আর কী-ই যা বলব। আপনারা সবাই শান্ত, সংস্কৃত দোষ-বর্জিত অমৃতপদ নির্বাণ লাভ করুন।</p>
<p>ঠিক এভাবেই যশোধরা প্রমুখা আঠারো হাজার ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[যশোধরা প্রমুখা আঠারো হাজার ভিক্ষুণী অপদান দশম সমাপ্ত]</p>
<p class='endsection'>[কুণ্ডলকেশী বর্গ তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

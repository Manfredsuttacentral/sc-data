<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap29' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৯. যশোধরা প্রমুখা দশ হাজার ভিক্ষুণী অপদান</h1>
</header>
<p><a class='bk' id='bk৪১১'></a>আজ থেকে লক্ষাধিক চার অসংখ্যেয় কল্প আগে লোকনায়ক দীপংকর জিন উৎপন্ন হয়েছিলেন।</p>
<p><a class='bk' id='bk৪১২'></a>বিনায়ক মহাবীর দীপংকর বুদ্ধ সমসুখ-দুঃখী সুমেধ ও সুমিত্তার কথা বলেছিলেন।</p>
<p><a class='bk' id='bk৪১৩'></a>সদেবলোক দেখতে দেখতে ও বিচরণ করতে করতে আমরা সেই মহা জনসমাবেশে তাদের ভূয়সী প্রশংসা করার সময় এসেছিলাম।</p>
<p><a class='bk' id='bk৪১৪'></a>ভবিষ্যতে আপনিই আমাদের সকলের প্রভু হবেন। আমরা সবাই আপনার মনোজ্ঞা ও প্রিয়বাদীকা ভার্যা হবো।</p>
<p><a class='bk' id='bk৪১৫'></a>আমাদের দান, শীল, ভাবনা সবকিছুই সুভাষিত। হে মহামুনি, দীর্ঘদিন হলো সেসব আমাদের পরিত্যক্ত হয়েছে।</p>
<p><a class='bk' id='bk৪১৬'></a>হে মহামুনি, সুগন্ধ, বিলেপন, মাল্য, রত্নময় প্রদীপ প্রভৃতি আমাদের প্রার্থিত সবকিছুই এখন পরিত্যক্ত হয়েছে।</p>
<p><a class='bk' id='bk৪১৭'></a>হে মহামুনি, অমাদের অন্য সকল কৃতকর্ম ও মনুষ্য-ভোগসম্পত্তি সবকিছুই দীর্ঘদিন হলো আমরা পরিত্যাগ করেছি।</p>
<p><a class='bk' id='bk৪১৮'></a>বহু জন্ম নিয়ে আমরা বহু পুণ্যকর্ম করেছি। আমরা সেগুলো পরিভোগ করেই ভবভবান্তরে বিচরণ করেছি।</p>
<p><a class='bk' id='bk৪১৯'></a>এই শেষ জন্মে আমরা শাক্যপুত্রের নিবাসে নানা কুলে জন্মগ্রহণ করেছি। আমরা দেব-অপ্সরা সদৃশ ও অনিন্দ্য সুন্দরী।</p>
<p><a class='bk' id='bk৪২০'></a>আমরা লাভ, যশ, অন্ন-পানীয় লাভী। সর্বত্রই সকলের দ্বারা সম্মানিত ও পূজিত হই।</p>
<p><a class='bk' id='bk৪২১'></a>গৃহত্যাগ করে আমরা অনাগারিক প্রব্রজ্যা গ্রহণ করেছি। মাত্র অর্ধমাসের মধ্যে আমরা পরমা শান্তি নির্বাণ লাভ করেছি।</p>
<p><a class='bk' id='bk৪২২'></a>আমরা অন্ন-পানীয়, বস্ত্র, শয্যাসন প্রভৃতি লাভী। সকলেই আমাদের চতুর্প্রত্যয় দান করে। আমরা সকলেই প্রতিনিয়ত সম্মানিত ও পূজিত।</p>
<p><a class='bk' id='bk৪২৩'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৪২৪'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৪২৫'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই যশোধরা প্রমুখা দশ হাজার ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[যশোধরা প্রমুখা দশ হাজার ভিক্ষুণী অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

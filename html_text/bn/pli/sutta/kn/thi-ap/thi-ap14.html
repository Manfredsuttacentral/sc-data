<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap14' lang='bn'>
<header>
<ul>
<li class='division'>থেরী-অপদান</li>
<li class='division'>২. একোপোসথিকা বর্গ</li>
</ul>
<h1>৪. একাসনদায়িকা থেরী অপদান</h1>
</header>
<p><a class='bk' id='bk৩৭'></a>হংসবতী নগরে তখন আমি এক বালিকা হয়ে জন্মেছিলাম। একদিন আমার মাতাপিতা কাজে চলে গিয়েছিলেন।</p>
<p><a class='bk' id='bk৩৮'></a>তখন আমি মধ্যাহ্ন সূর্যে দিন-দুপুরে এক শ্রমণকে পথ দিয়ে হেঁটে যেতে দেখেছিলাম। আমি তাঁকে বসার আসন পেতে দিয়েছিলাম।</p>
<p><a class='bk' id='bk৩৯'></a>সুচিত্রিত উন্নত পশমী কাপড় দিয়ে সুসজ্জিত বসার আসন পেতে দিয়ে আমি প্রসন্নমনে এই কথা নিবেদন করেছিলাম :</p>
<p><a class='bk' id='bk৪০'></a>চৌদিকে তপ্ত ভূমি, এখন মধ্যাহ্ন সূর্য, কোথাও বাতাস প্রবাহিত হচ্ছে না। ভিতরে আসুন, বিশ্রাম নেওয়ার এখনই উপযুক্ত সময়।</p>
<p><a class='bk' id='bk৪১'></a>হে মহামুনি, আপনার জন্য বসার আসন প্রস্তুত। অনুকম্পা করে আমার পেতে দেওয়া বসার আসনে একটু বসুন।</p>
<p><a class='bk' id='bk৪২'></a>তখন সুদান্ত, শুদ্ধচিত্ত শ্রমণটি আমার পেতে দেওয়া আসনে বসেছিলেন। আমি তার পাত্র নিয়ে রান্না করা যা কিছু ভাত-তরকারি ছিল সেগুলো তাঁর পাত্রে দান করেছিলাম।</p>
<p><a class='bk' id='bk৪৩'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk৪৪'></a>সেখানে আমার জন্যে সুসজ্জিত আসনসহ ষাট যোজন দীর্ঘ ও ত্রিশ যোজন প্রস্থ একটি দেবভবন উৎপন্ন হয়েছিল।</p>
<p><a class='bk' id='bk৪৫'></a>সেখানে আমার জন্যে স্বর্ণময়, মণিময়, স্ফটিকময়, লোহিতময় বিবিধ পালঙ্ক ছিল।</p>
<p><a class='bk' id='bk৪৬'></a>আমার সেই পালঙ্কগুলো ছিল তুলাবৃত, চিত্রিত, বিভিন্ন পশমী লোমে আবৃত ও সুবিন্যস্ত।</p>
<p><a class='bk' id='bk৪৭'></a>আমি যখনই কোনো জায়গায় যাওয়ার ইচ্ছা করতাম, তখন একদম হেসে-খেলে উত্তম পালঙ্ক-সমেত প্রার্থিত জায়গায় যেতাম।</p>
<p><a class='bk' id='bk৪৮'></a>আমি আশিবার আশিজন দেবরাজের মহিষী হয়েছিলাম এবং সত্তরবার সত্তরজন চক্রবর্তী রাজার মহিষী হয়েছিলাম।</p>
<p><a class='bk' id='bk৪৯'></a>ভবভবান্তরে বিচরণকালে আমি মহাভোগসম্পত্তি লাভ করেছিলাম। তখন আমার ভোগসম্পত্তির কোনো অভাব ছিল না। এটি আমার একটি মাত্র আসন দানেরই ফল।</p>
<p><a class='bk' id='bk৫০'></a>আমি দেবলোক অথবা মনুষ্যলোক এই দুই লোকে মাত্র জন্মগ্রহণ করেছি। অন্য কোনো ভবে তথা লোকে জন্মগ্রহণ করেছি বলে আমার জানা নেই। এটি আমার একটি মাত্র আসন দানেরই ফল।</p>
<p><a class='bk' id='bk৫১'></a>আমি ক্ষত্রিয় ও ব্রাহ্মণ এই দুই কুলে মাত্র জন্মগ্রহণ করেছি। আমি সর্বত্রই উচ্চকুলেই জন্মেছি। এটি আমার একটি মাত্র আসন দানেরই ফল।</p>
<p><a class='bk' id='bk৫২'></a>দৌর্মনস্য, চিত্তসন্তাপ প্রভৃতি কীভাবে উৎপন্ন হয় তা আমি জানতাম না। আমার শরীর কখনো বিশ্রী হয়েছে বলে আমার জানা নেই। এটি আমার একটি মাত্র আসন দানেরই ফল।</p>
<p><a class='bk' id='bk৫৩'></a>আমাকে বহু কুঁজো, অধঃস্তন ধাত্রী সেবা করত। আমি তাদের একজনের কোল থেকে আরেকজনের কোলে বিচরণ করতাম। এটি আমার একটি মাত্র আসন দানেরই ফল।</p>
<p><a class='bk' id='bk৫৪'></a>আমাকে সব সময় অন্যেরা স্নান করাত, ভোজন করাত, রমিত করে রাখত এবং আমার গায়ে সুগন্ধি মাখিয়ে দিত। এটি আমার একটি মাত্র আসন দানেরই ফল।</p>
<p><a class='bk' id='bk৫৫'></a>মণ্ডপে, বৃক্ষমূলে অথবা শূন্যাগারে বসবাসকালে আমার মনোভাব অবগত হয়ে আপনাতেই আমার জন্যে পালঙ্ক উৎপন্ন হতো।</p>
<p><a class='bk' id='bk৫৬'></a>এই ভবে এই আমার শেষ জন্ম। এই জন্মেও আমি রাজ্য ত্যাগ করে অনাগারিক প্রব্রজ্যা ত্যাগ করেছি।</p>
<p><a class='bk' id='bk৫৭'></a>আজ থেকে লক্ষকল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার একটি মাত্র আসন দানেরই সুফল।</p>
<p><a class='bk' id='bk৫৮'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৫৯'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৬০'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই একাসনদায়িকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[একাসনদায়িকা থেরী অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

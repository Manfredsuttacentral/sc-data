<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap39' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৯. আম্রপালি থেরী অপদান</h1>
</header>
<p><a class='bk' id='bk২০৪'></a>তখন ষড়রশ্মিতে উজ্জ্বল ফুস্স মহামুনি ছিলেন। আমি ছিলাম তাঁর বোন। আমি ক্ষত্রিয়কুলে জন্মেছিলাম।</p>
<p><a class='bk' id='bk২০৫'></a>তাঁর কাছে ধর্মদেশনা শুনে অতীব প্রসন্নমনে মহাদান দিয়ে আমি রূপসম্পদ প্রার্থনা করেছিলাম।</p>
<p><a class='bk' id='bk২০৬'></a>আজ থেকে একত্রিশ কল্প আগে জগতে লোকপ্রদ্যোৎ, ত্রিলোকশরণ, জিন, লোকাগ্রনায়ক সিখী বুদ্ধ উৎপন্ন হয়েছিলেন।</p>
<p><a class='bk' id='bk২০৭'></a>তখন আমি অরুণ নগরে এক ব্রাহ্মণ পরিবারে জন্ম নিয়ে এক বিমুক্তচিত্ত ভিক্ষুণীকে ক্রুদ্ধ মনে অভিশাপ দিয়েছিলাম।</p>
<p><a class='bk' id='bk২০৮-২০৯'></a>আমি তাঁকে ‘বেশ্যা, অনাচারিণী, জিনশাসন দূষিতা’ বলে তিরস্কার করেছিলাম। সেই পাপকর্মের ফলে আমি বিনিপাত নিয়য়ে গিয়ে মহাদুঃখ ভোগ করেছিলাম। সেখান থেকে চ্যুত হয়ে আমি মনুষ্যলোকে এক তপস্বিনী হয়ে জন্মেছিলাম।</p>
<p><a class='bk' id='bk২১০'></a>আমি দশ হাজার জন্ম ধরে গণিকাবৃত্তি করেছিলাম। দূষিত বিষ পান করার ন্যায় তারপরও আমি সেই পাপ হতে মুক্ত হতে পারিনি।</p>
<p><a class='bk' id='bk২১১'></a>আমি কস্সপ বুদ্ধের শাসনে ব্রহ্মচর্যা অনুশীলন করেছিলাম। সেই কর্মের ফলে আমি তাবতিংস স্বর্গে জন্মেছিলাম।</p>
<p><a class='bk' id='bk২১২'></a>এই শেষ জন্মে আমি ঔপপাতিক সত্ত্ব হয়ে আমগাছের এক শাখায় জন্মেছি। তাই আমাকে সবাই ‘আম্রপালি’ নামে চেনে।</p>
<p><a class='bk' id='bk২১৩'></a>আমি কোটি প্রাণীকুল-পরিবৃত হয়ে জিনশাসনে প্রব্রজ্যা নিয়েছি। আমি অচলস্থান নির্বাণ লাভ করেছি। এখন আমি বুদ্ধের ঔরসজাত কন্যা।</p>
<p><a class='bk' id='bk২১৪'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বানিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। এখন আর আমার কোনো পুনর্জন্ম নেই।</p>
<p><a class='bk' id='bk২১৫'></a>বুদ্ধশ্রেষ্ঠের আশীর্বাদে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার বিশুদ্ধ বিমল জ্ঞান উৎপন্ন হয়েছে।</p>
<p><a class='bk' id='bk২১৬'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk২১৭'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk২১৮'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আম্রপালি ভিক্ষুণী এই গাথাগুলো ভাষণ করেছিলেন।</p>
<p class='endsutta'>[আম্রপালি থেরী অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap1' lang='bn'>
<header>
<ul>
<li class='division'>থেরী-অপদান</li>
<li class='division'>১. সুমেধা বর্গ</li>
</ul>
<h1>১. সুমেধা থেরী অপদান</h1>
</header>
<p class='namo'>“সেই ভগবান অর্হৎ সম্যকসম্বুদ্ধকে বন্দনা”</p>
<p>অতঃপর থেরী-অপদানগুলোর কথা শুনুন :</p>
<p><a class='bk' id='bk১'></a>কোণাগমন ভগবানের নতুন নিবাস সংঘারামে আমরা তিন বান্ধবী মিলে বিহার দান করেছিলাম।</p>
<p><a class='bk' id='bk২'></a>তার ফলে আমরা দশবার, শতবার, হাজারবার, এমনকি দশ হাজারবার দেবলোকে উৎপন্ন হয়েছিলাম। আর মনুষ্যলোকের কথাই বা কী?</p>
<p><a class='bk' id='bk৩'></a>আমরা দেবলোকে থাকাকালেও মহাঋদ্ধিমতী ছিলাম। আর মনুষ্যলোকের কথাই-বা কী? সপ্তবিধ রত্নের মধ্যে আমি ছিলাম মহিষী স্ত্রীরত্ন।</p>
<p><a class='bk' id='bk৪'></a>পূর্বসঞ্চিত কুশলের ফলে এই জন্মে ধনঞ্জানী, ক্ষেমা ও আমি এই তিন বান্ধবী সুসমৃদ্ধ পরিবারে জন্মগ্রহণ করেছি।</p>
<p><a class='bk' id='bk৫'></a>অতীতে আমরা একসাথে সর্বাবয়ব-বিমণ্ডিত সুনির্মিত আরাম তথা বিহার বুদ্ধ প্রমুখ ভিক্ষুসংঘকে দান করেছিলাম। তাই আমরা পরস্পর সম্পর্কিত।</p>
<p><a class='bk' id='bk৬'></a>সেই কর্মের প্রভাবে আমি যেখানেই জন্মগ্রহণ করি না কেন, দেবলোকে জন্ম নিলে দেবতাদের মধ্যে শ্রেষ্ঠত্ব লাভ করতাম, আর মনুষ্যলোকে জন্ম নিলে মনুষ্যদের মধ্যে শ্রেষ্ঠত্ব লাভ করতাম।</p>
<p><a class='bk' id='bk৭'></a>এই ভদ্রকল্পে ব্রহ্মবন্ধু (বুদ্ধ) মহাযশস্বী কস্সপ বুদ্ধ পৃথিবীতে উৎপন্ন হয়েছিলেন।</p>
<p><a class='bk' id='bk৮'></a>তখন মহর্ষি বুদ্ধের উপস্থায়ক তথা সেবক ছিলেন বারাণসী নগরের নরেশ্বর কাশীরাজ কিকী।</p>
<p><a class='bk' id='bk৯'></a>সেই কাশীরাজের সাতটি কন্যা ছিল। রাজকন্যারা ছিল অত্যন্ত সুখিনী। তারা বুদ্ধসেবায় নিরত থেকেই ব্রহ্মচর্যা অনুশীলন করেছিল।</p>
<p><a class='bk' id='bk১০'></a>আমি ছিলাম সেই রাজকন্যাদের সহায়িকা। শীলে সুসমাহিত হয়ে আমি তখন সুন্দররূপে দান করে গৃহে থেকে ব্রত পালন করেছিলাম।</p>
<p><a class='bk' id='bk১১'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে উৎপন্ন হয়েছিলাম।</p>
<p><a class='bk' id='bk১২'></a>সেখান থেকে চ্যুত হয়ে যাম দেবলোকে, সেখান থেকে চ্যুত হয়ে নির্মাণরতি দেবলোকে এবং সবশেষে সেখান থেকে চ্যুত হয়ে পরনির্মিত-বশবর্তী দেবলোকে উৎপন্ন হয়েছিলাম।</p>
<p><a class='bk' id='bk১৩'></a>পুণ্যকর্ম-সমন্বিত হয়ে যেখানেই জন্মগ্রহণ করি না কেন, সর্বত্রই আমি রাজার মহিষী হয়ে জন্মেছিলাম।</p>
<p><a class='bk' id='bk১৪'></a>সেখান থেকে চ্যুত হয়ে মনুষ্যত্ব লাভ করলে পরে আমি চক্রবর্তী রাজাগণের ও অন্যান্য প্রাদেসিক রাজাগণের মহিষী হয়ে জন্মেছিলাম।</p>
<p><a class='bk' id='bk১৫'></a>দেবমনুষ্যলোকে উভয় সম্পত্তি ভোগ করে ও সর্বত্রই সুখী হয়ে আমি বহু জন্মপরিভ্রমণ করেছিলাম।</p>
<p><a class='bk' id='bk১৬'></a>সেটিই ছিল আমার হেতু, সেটিই ছিল আমার প্রভব। সেটিই ছিল বুদ্ধশাসনে ধর্মে অনুরক্ত হবার প্রথম সংযোগ ও পরম নির্বাণ।</p>
<p><a class='bk' id='bk১৭'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৮'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৯'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সুমেধা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সুমেধা থেরী অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

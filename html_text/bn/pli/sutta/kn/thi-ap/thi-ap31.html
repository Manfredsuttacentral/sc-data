<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap31' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>১. যশবতী প্রমুখা আঠারো হাজার ভিক্ষুণী অপদান</h1>
</header>
<p><a class='bk' id='bk১'></a>আমাদের সমস্ত ভব পরিক্ষীণ হয়েছে। আমাদের জন্মসকল বিমোচিত হয়েছে। আমাদের আর কোনো আসব নেই। হে মহামুনি, আমরাই আপনাকে অবগত করছি।</p>
<p><a class='bk' id='bk২'></a>হে মহামুনি, পূর্বে আমরা যা কিছু কুশলকর্ম করেছিলাম এবং পরিভোগ্য জিনিস দান দিয়েছিলাম, তা একমাত্র আপনার জন্যেই।</p>
<p><a class='bk' id='bk৩'></a>হে মহামুনি, আমরা বুদ্ধ, পচ্চেক বুদ্ধ ও শ্রাবকদের পরিভোগ্য জিনিস দান করেছিলাম, আর তা একমাত্র আপনার জন্যেই।</p>
<p><a class='bk' id='bk৪'></a>হে মহামুনি, ভিক্ষুদের উচ্চ-নীচময় নানা কাজকর্ম ও উচ্চকুলীয় নানাবিধ কর্ম আমরা করেছিলাম।</p>
<p><a class='bk' id='bk৫'></a>সেই পূর্বকৃত কুশল কর্মের প্রভাবে আমরা সাধারণ মানবীয় সবকিছু অতিক্রম করে ক্ষত্রিয়কুলে জন্মেছিলাম।</p>
<p><a class='bk' id='bk৬'></a>এই শেষ জন্মেও আমরা একত্রে কর্ম করার দরুন ক্ষত্রিয়কুলে একত্রে জন্মগ্রহণ করেছি।</p>
<p><a class='bk' id='bk৭'></a>হে মহাবীর, আমরা রূপবতী, ভোগবতী ও লাভ-সৎকারে পূজিতা হয়ে অন্তঃপুরে দেবনন্দনতুল্য হয়েছি।</p>
<p><a class='bk' id='bk৮'></a>গৃহের প্রতি অনাসক্ত হয়ে আমরা অনাগারিক প্রব্রজ্যা গ্রহণ করেছি। কিছুদিন গত হওয়ার পরই আমরা সবাই নির্বাণ লাভ করেছি।</p>
<p><a class='bk' id='bk৯'></a>বহু মানুষ আমাদের চীবর, পিণ্ডপাত, শয্যাসন ও ওষুধ-পথ্য দান করে থাকে। আমরা সব সময় তাদের দ্বারা পূজিত হয়েছি।</p>
<p><a class='bk' id='bk১০'></a>আমাদের সমস্ত ক্লেশ দগ্ধ হয়েছে, আমাদের সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমরা সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১১'></a>বুদ্ধের কাছে আসাটা আমাদের অতীব শুভপ্রদ হয়েছে। ত্রিবিদ্যা লাভ করে আমরা বুদ্ধের শাসনে কৃতকার্য হয়েছি।</p>
<p><a class='bk' id='bk১২'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই যশবতী প্রমুখা আঠারো হাজার ক্ষত্রিয় কন্যা ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[যশবতী প্রমুখা আঠারো হাজার ভিক্ষুণী অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

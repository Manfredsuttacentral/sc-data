<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap26' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৬. সোণা থেরী অপদান</h1>
</header>
<p><a class='bk' id='bk২২০'></a>আজ থেকে লক্ষকল্প আগে সর্ববিধ ধর্মে বিশেষ পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk২২১'></a>তখন আমি শ্রেষ্ঠীকুলে জন্ম নিয়ে বেশ সুখে অবস্থান করছিলাম। আমি ছিলাম সকলের পূজিত ও প্রিয়। একদিন মুনিবর বুদ্ধের কাছে গিয়ে আমি তাঁর মধুর উপদেশ শুনেছিলাম।</p>
<p><a class='bk' id='bk২২২-২২৩'></a>তখন জিনশ্রেষ্ঠ বুদ্ধ আরব্ধবীর্যদের মধ্যে শ্রেষ্ঠ এক ভিক্ষুণীর ভূয়সী প্রশংসা করেছিলেন। তা শুনে আমি ভীষণ খুশি হয়েছিলাম। আমি শাস্তাকে মহাদান দিয়েছিলাম। তারপর আমি সম্বুদ্ধকে অভিবাদন করে সেই শ্রেষ্ঠপদ প্রার্থনা করেছিলাম। মহাবীর বুদ্ধ অনুমোদন করেছিলেন এই বলে : ‘তোমার প্রার্থনা পূর্ণ হবে।’</p>
<p><a class='bk' id='bk২২৪'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk২২৫'></a>তাঁর ধর্মে তুমি ধর্মৌরসজাত উত্তরাধিকারী সোণা নাম্নী শাস্তাশ্রাবিকা হবে।</p>
<p><a class='bk' id='bk২২৬'></a>তা শুনে আমি ভীষণ খুশি হয়েছিলাম। তারপর আমি আজীবন জিনশ্রেষ্ঠ বিনায়ক বুদ্ধকে মৈত্রীচিত্তে চত্যুর্প্রত্যয়ের দ্বারা সেবা-পরিচর্যা করেছিলাম।</p>
<p><a class='bk' id='bk২২৭'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk২২৮'></a>এই শেষ জন্মে আমি শ্রাবস্তী নগরে এক ধনাঢ্য ও সম্ভ্রান্ত শ্রেষ্ঠী পরিবারে জন্মগ্রহণ করেছি।</p>
<p><a class='bk' id='bk২২৯'></a>যৌবনে পদার্পণ করার পর পরই আমার বিয়ে হয়েছে। তারপর আমি সুন্দর ফুটফুটে দশটি পুত্রসন্তান প্রসব করেছি।</p>
<p><a class='bk' id='bk২৩০'></a>তারা সবাই ছিল অত্যন্ত সুখী ও জনতার চোখে অতীব মনোহর। এমনকি তারা শত্রুদের কাছেও অত্যন্ত প্রিয়। আর আমার কাছে তো অবশ্যই প্রিয়।</p>
<p><a class='bk' id='bk২৩১'></a>আমার দশ দশটি পুত্র আমার যথাযথ ভরণপোষণে সবিশেষ অপারগ। তারা আমাকে দেবাতিদেব বুদ্ধের শাসনে প্রব্রজিত হওয়ার পরামর্শ দিল।</p>
<p><a class='bk' id='bk২৩২'></a>তখন আমি একাকী বসে চিন্তা করলাম, এভাবে থেকে আমার কী লাভ? এখন আমি আমার গর্ভজাত পুত্রদের দ্বারাই বর্জিত।</p>
<p><a class='bk' id='bk২৩৩'></a>আমি সেখানেই চলে যাব, যেখানে আমার স্বামী চলে গিয়েছে। এভাবে চিন্তা করার পর আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk২৩৪'></a>তখন ভিক্ষুণীরা আমাকে এক ভিক্ষুণীনিবাসে নিয়ে গিয়ে কিছু উপদেশ দিয়ে জল গরম করতে বললেন।</p>
<p><a class='bk' id='bk২৩৫'></a>তখন আমি নির্দেশ মোতাবেক জল এনে কলসিতে ভরে উনুনে চড়ালাম এবং তাতে মনোযোগ দিলাম।</p>
<p><a class='bk' id='bk২৩৬'></a>পঞ্চস্কন্ধকে অনিত্য, দুঃখ ও অনাত্মবশে দেখে সর্বাসব ক্ষয় করে আমি অর্হত্ত্ব লাভ করেছিলাম।</p>
<p><a class='bk' id='bk২৩৭'></a>তখন ভিক্ষুণীরা সেখানে এসে জল গরম করা হয়েছে কি না জিজ্ঞেস করলে আমি তৎক্ষণাৎ তেজকৃৎস্ন ধ্যানে মগ্ন হয়ে শিগ্‌গির জল গরম করে দিয়েছিলাম।</p>
<p><a class='bk' id='bk২৩৮'></a>তারা বিস্মিত হয়ে জিনবর বুদ্ধকে বিষয়টি অবগত করলেন। তা শুনে নাথ বুদ্ধ অত্যন্ত খুশি হয়ে এই গাথাটি বললেন :</p>
<p><a class='bk' id='bk২৩৯'></a>আলস্যপরায়ণ ও হীনবীর্য হয়ে শত বৎসর বেঁচে থাকা অপেক্ষা উদ্যমশীল ও আরব্ধবীর্য হয়ে একদিন মাত্র বেঁচে থাকাও শ্রেয়।</p>
<p><a class='bk' id='bk২৪০'></a>এভবে আমার দ্বারা মহাবীর বুদ্ধ আরাধিত, পূজিত হলেন। মহামুনি বুদ্ধ আমাকে আরব্ধবীর্যদের মধ্যে শ্রেষ্ঠপদে বসালেন।</p>
<p><a class='bk' id='bk২৪১'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk২৪২'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk২৪৩'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সোণা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সোণা থেরী অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag16.10' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tyve vers</li>
</ul>
<h1>16.10. Parapariya</h1>
</header>
<blockquote class='gatha'>
<p><a class='kl' id='kl920'></a>Disse tankene kom til munken<br>
i den dype, blomstrende skogen<br>
mens han konsentrerte seg dypt<br>
i ensom meditasjon:</p>
<p><a class='kl' id='kl921'></a>Alt er virkelig annerledes<br>
nå, enn da Mesteren levde!<br>
Munkenes atferd har sannelig<br>
forandret seg og blitt en annen!</p>
<p><a class='kl' id='kl922'></a>Før var de fornøyd med én kappe<br>
mot kulde, og for å dekke seg til.<br>
De spiste med måte, tilfredse<br>
med det de hadde og det de fikk.</p>
<p><a class='kl' id='kl923'></a>Om maten var god eller dårlig,<br>
om de fikk lite eller mye,<br>
spiste de for å overleve,<br>
uten fråtsing og grådighet.</p>
<p><a class='kl' id='kl924'></a>Ting folk trenger for å leve,<br>
som mat, medisin eller utstyr,<br>
vakte ikke munkenes lengsel<br>
som det å utrydde sinnets mørke.</p>
<p><a class='kl' id='kl925'></a>Skjult under skogens høye trær<br>
og i fjellets dype grotter<br>
levde munkene i ensomhet,<br>
slik de fant det godt og riktig.</p>
<p><a class='kl' id='kl926'></a>Ydmyke, nøysomme, milde<br>
og uten stivsinnet hovmot,<br>
vennlige, ikke hissige<br>
levde de for det gode målet.</p>
<p><a class='kl' id='kl927'></a>Derfor var de fylt av glede<br>
i holdning og i alt de gjorde—<br>
smidig og mykt som fin olje<br>
beveget de seg rundt i verden.</p>
<p><a class='kl' id='kl928'></a>Fri fra sinnets sorte strømmer<br>
var de store mediterende,<br>
de store velgjørere. Sluknet<br>
er de nå. Deres like er få!</p>
<p><a class='kl' id='kl929'></a>Visdommen er død! Ødelagt<br>
er alle gode egenskaper!<br>
Derfor går Mesterens lære<br>
og dens fullkommenhet til grunne.</p>
<p><a class='kl' id='kl930'></a>Dette er tiden for ondskap,<br>
fordervede sinn og vranglære!<br>
Bare de frivillig ensomme<br>
bevarer restene av læren.</p>
<p><a class='kl' id='kl931'></a>De onde som vrenger på læren<br>
forurenser menneskenes tanker,<br>
leker med enfoldige dårer<br>
som demoner med sinnsyke—</p>
<p><a class='kl' id='kl932'></a>og de forurensede løper<br>
hit og dit med forvirringen sin<br>
i hatets og dumhetens verden,<br>
som om de skulle være i krig.</p>
<p><a class='kl' id='kl933'></a>Uten den sanne, gode læren<br>
går de på hverandre i krangel,<br>
griper fatt i feil teorier<br>
og sier: “Se, dette er bedre!”</p>
<p><a class='kl' id='kl934'></a>De forlater eiendom, barn<br>
og hustru for et liv som munk—<br>
men for en liten ekstra godbit<br>
begår de straks den verste urett.</p>
<p><a class='kl' id='kl935'></a>De stapper vomma full av mat<br>
og snorker og sover som steiner:<br>
etterpå snakker de om slikt<br>
som Mesteren ba oss tie om.</p>
<p><a class='kl' id='kl936'></a>De verdsetter all slags håndverk<br>
og trener sin fingerferdighet<br>
uten å finne ro i sinnet—<br>
“Dette er målet!” sier de.</p>
<p><a class='kl' id='kl937'></a>De skjenker olje og pudder,<br>
leirgods, boliger, mat og vann<br>
til legfolk, i forventning om<br>
rikere og større gaver,</p>
<p><a class='kl' id='kl938'></a>og tannpirkere, bær og blomster,<br>
alle slags delikate retter—<br>
mango, bitre, tørkede plommer,<br>
ja, den aller mest utsøkte frukt,</p>
<p><a class='kl' id='kl939'></a>de gir medisin som leger,<br>
driver forretning som legmenn,<br>
pynter seg som prostituerte<br>
og herser med folk som adelsmenn!</p>
<p><a class='kl' id='kl940'></a>Svindlere og bedragere!<br>
Hensynsløse falske vitner!<br>
Alle slags usle knep bruker de<br>
for å nyte sansenes gleder.</p>
<p><a class='kl' id='kl941'></a>De spinner intriger og løper<br>
etter de rike for å skaffe<br>
mat under alle slags påskudd—<br>
slik grafser de til seg rikdom!</p>
<p><a class='kl' id='kl942'></a>De kaller sammen forsamlingen<br>
til forretninger—ikke til lærdom!<br>
De gir undervisning for vinning,<br>
ikke for å hjelpe andre!</p>
<p><a class='kl' id='kl943'></a>De som står utenfor ordenen<br>
krangler om ordenens inntekter:<br>
de lever av andres midler<br>
og er fullstendig skamløse!</p>
<p><a class='kl' id='kl944'></a>Noen har ingen hengivenhet<br>
selv om de er glattrakede<br>
og kledd i munkekappe! Ære<br>
og rikdom er alt de ønsker.</p>
<p><a class='kl' id='kl945'></a>Så mye har forfalt! Derfor<br>
er det ikke lett å oppnå<br>
det som ennå ikke er oppnådd,<br>
eller bevare det oppnådde.</p>
<p><a class='kl' id='kl946'></a>Som om han går over tornekratt<br>
uten sko, skal den vise vandre<br>
med den største oppmerksomhet<br>
ute blant folk i landsbyen.</p>
<p><a class='kl' id='kl947'></a>Ikke glem fortidens vismenn!<br>
Ikke glem deres gode atferd!<br>
Til og med i din siste time<br>
kan du oppnå udødelighet.</p>
<p><a class='kl' id='kl948'></a>Etter å ha tenkt på dette<br>
i den blomstrende Sala-lunden,<br>
sluknet den seende munken—<br>
aldri skal han fødes igjen.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

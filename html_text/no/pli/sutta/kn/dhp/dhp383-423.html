<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp383-423' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>26. Brahmanen</h1>
</header>
<blockquote class='gatha'>
<p><a class='sc' id='sc1' data-uid='dhp383'></a>Skjær over strømmen og vær energisk!<br>
Jag bort begjæret, du høyreiste.<br>
Når du kjenner faktorenes undergang,<br>
da kjenner du, høyreiste, det som er uskapt.</p>
<p><a class='sc' id='sc2' data-uid='dhp384'></a>Når den høyreiste har nådd fram til<br>
den andre bredd etter begge metoder,<br>
knuser han alle lenker,<br>
for nå er han en som vet.</p>
<p><a class='sc' id='sc3' data-uid='dhp385'></a>Han, som verken denne stranda<br>
eller den andre finnes for,<br>
og heller ikke begge strender,<br>
som er fryktløs og uten lenker, -<br>
han vil jeg kalle en høyreist.</p>
<p><a class='sc' id='sc4' data-uid='dhp386'></a>Den som sitter i meditasjon,<br>
feilfri og uten lave tendenser,<br>
en som har gjort alt det som skal gjøres<br>
og som har oppnådd det høyeste mål, -<br>
han vil jeg kalle en høyreist.</p>
<p><a class='sc' id='sc5' data-uid='dhp387'></a>Sola skinner om dagen,<br>
månen lyser om natta,<br>
fyrsten stråler i all sin prakt,<br>
den høyreiste stråler i meditasjon.<br>
Men Buddha stråler dag og natt<br>
i uforlignelig stråleglans.</p>
<p><a class='sc' id='sc6' data-uid='dhp388'></a>Han kalles en høyreist fordi<br>
han reiser seg høyt over det som er ondt.<br>
Han kalles en vandrer fordi<br>
han vandrer i fullkommen ro.<br>
Han kalles en eneboer fordi<br>
han ikke bor sammen med sine feil.</p>
<p><a class='sc' id='sc7' data-uid='dhp389'></a>Ingen bør slå den høyreiste,<br>
men han skal heller ikke bli sint til gjengjeld.<br>
Ve den som slår den høyreiste,<br>
men ve ham enn mer dersom han blir sint!</p>
<p><a class='sc' id='sc8' data-uid='dhp390'></a>For en høyreist er intet bedre enn det<br>
å la være å følge et hastig innfall.<br>
Jo mindre du ønsker å skade andre,<br>
jo mere vil lidelsen bringes til opphør.</p>
<p><a class='sc' id='sc9' data-uid='dhp391'></a>Han som ikke gjør noe vondt<br>
i tanke, ord og gjerning,<br>
men passer seg vel i disse tre ting, -<br>
han vil jeg kalle en høyreist.</p>
<p><a class='sc' id='sc10' data-uid='dhp392'></a>Han som gir deg undervisning<br>
i den fullkomment opplystes lære,<br>
han skal du ære like respektfullt<br>
som presten ærer ildofferet.</p>
<p><a class='sc' id='sc11' data-uid='dhp393'></a>Man blir ikke høyreist bare gjennom det ytre,<br>
og heller ikke av fødsel og fine aner;<br>
men den som er sann og rettferdig,<br>
han er ren, han er høyreist.</p>
<p><a class='sc' id='sc12' data-uid='dhp394'></a>Hva nytte har du vel, uvettige,<br>
av sammenflettet hår og antilopeskinnskappe?<br>
Bare ditt ytre pusser du rent,<br>
mens innvendig er du et villnis.</p>
<p><a class='sc' id='sc13' data-uid='dhp395'></a>Den som bærer ei kappe av filler,<br>
så mager at blodårene stikker fram,<br>
som mediterer ensom i skogen,<br>
han vil jeg kalle en høyreist.</p>
<p><a class='sc' id='sc14' data-uid='dhp396'></a>Jeg kaller ingen en høyreist<br>
bare på grunn av hans fødsel.<br>
Eier han noe, blir han hovmodig.<br>
Den som er eiendomsløs og kravløs,<br>
han vil jeg kalle en høyreist.</p>
<p><a class='sc' id='sc15' data-uid='dhp397'></a>Den som har sprengt alle hindringer<br>
uten å skjelve, og brutt alle bånd,<br>
og kastet åket ifra seg, -<br>
han vil jeg kalle en høyreist.</p>
<p><a class='sc' id='sc16' data-uid='dhp398'></a>Den som har våknet og løftet bort bommen<br>
og skåret av remmer og bånd,<br>
og dessuten kastet bort bissel og tjor, -<br>
han vil jeg kalle en høyreist.</p>
<p><a class='sc' id='sc17' data-uid='dhp399'></a>Den som rolig holder ut<br>
skjellsord, fengsel og pryl,<br>
enda han er uskyldig, -<br>
tålmodighet er hans styrke,<br>
tålmodighet er hans beste forsvar, -<br>
han vil jeg kalle en høyreist.</p>
<p><a class='sc' id='sc18' data-uid='dhp400'></a>Den som er godlynt, nøysom og kravløs,<br>
med gode vaner og selvdisiplin,<br>
han bærer nå sitt siste legeme, -<br>
han vil jeg kalle en høyreist.</p>
<p><a class='sc' id='sc19' data-uid='dhp401'></a>Den som ikke blir hengende<br>
ved sansenytelser ,<br>
mer enn vann på et lotusblad,<br>
eller et lite sennepsfrø<br>
ytterst på nålespissen, -<br>
han vil jeg kalle en høyreist.</p>
<p><a class='sc' id='sc20' data-uid='dhp402'></a>Den som kjenner til her og nå<br>
hvordan hans lidelser bringes til opphør;<br>
har lagt fra seg byrden og kastet åket, -<br>
han vil jeg kalle en høyreist.</p>
<p><a class='sc' id='sc21' data-uid='dhp403'></a>Den som er vis og har dyp forståelse,<br>
og vet hva som er veien og ikke veien,<br>
og som har oppnådd det høyeste mål, -<br>
han vil jeg kalle en høyreist.</p>
<p><a class='sc' id='sc22' data-uid='dhp404'></a>Den som ikke søker omgang<br>
verken med borgere eller asketer;<br>
som vandrer i hjemløsheten<br>
med minimale behov, -<br>
han vil jeg kalle en høyreist.</p>
<p><a class='sc' id='sc23' data-uid='dhp405'></a>Den som har sluttet fred med alle<br>
levende vesener, sterke som svake,<br>
og verken straffer eller dreper, -<br>
han vil jeg kalle en høyreist.</p>
<p><a class='sc' id='sc24' data-uid='dhp406'></a>Vennlig blant de fiendtlige,<br>
fredelig blant de voldsomme,<br>
fordomsfri blant de fordomsfulle, -<br>
han vil jeg kalle en høyreist.</p>
<p><a class='sc' id='sc25' data-uid='dhp407'></a>Hat og begjær, selvros og overmot, -<br>
alt dette faller bort fra ham<br>
som sennepsfrøet fra nålespissen, -<br>
han vil jeg kalle en høyreist.</p>
<p><a class='sc' id='sc26' data-uid='dhp408'></a>Den som ytrer milde ord<br>
som er opplysende og sanne,<br>
og ikke taler hardt til noen, -<br>
han vil jeg kalle en høyreist.</p>
<p><a class='sc' id='sc27' data-uid='dhp409'></a>Den her i verden som ikke tar<br>
noe som ikke blir ham gitt,<br>
om det nå enn er langt eller kort,<br>
stygt eller vakkert, stort eller smått, -<br>
han vil jeg kalle en høyreist.</p>
<p><a class='sc' id='sc28' data-uid='dhp410'></a>Den som ikke har noen forventninger<br>
verken om denne verden eller den neste,<br>
som har lagt bort forventningene og kastet åket, -<br>
han vil jeg kalle en høyreist.</p>
<p>41l.<br>
Den som ikke har noen begjær<br>
og har overvunnet sin usikkerhet;<br>
som har nådd fram til udødeligheten<br>
og latt den omslutte seg helt, -<br>
han vil jeg kalle en høyreist.</p>
<p><a class='sc' id='sc29' data-uid='dhp412'></a>Den som fullstendig har overskredet<br>
det godes og det ondes begrensning;<br>
sorgløs, ren og uten feil, -<br>
han vil jeg kalle en høyreist.</p>
<p><a class='sc' id='sc30' data-uid='dhp413'></a>Den som er liksom månen,<br>
ren og klar, stille og lys,<br>
som har slukket all nytelseslyst i seg selv, -<br>
han vil jeg kalle en høyreist.</p>
<p><a class='sc' id='sc31' data-uid='dhp414'></a>Den som har vandret gjennom<br>
denne farlige hengemyr<br>
og dette illusoriske kretsløp,<br>
og er kommet over til den andre siden;<br>
ettertenksom, uten krav eller usikkerhet,<br>
som helt selvstendig har oppnådd nibbana, -<br>
han vil jeg kalle en høyreist.</p>
<p><a class='sc' id='sc32' data-uid='dhp415'></a>Den som har fridd seg fra nytelseslysten<br>
og vandrer omkring som en hjemløs munk,<br>
og har slukket all nytelseslyst i sitt indre, -<br>
han vil jeg kalle en høyreist.</p>
<p><a class='sc' id='sc33' data-uid='dhp416'></a>Den som har fridd seg fra alt begjær<br>
og vandrer omkring som en hjemløs munk,<br>
og har slukket alt begjær i sitt indre, -<br>
han vil j eg kalle en høyreist.</p>
<p><a class='sc' id='sc34' data-uid='dhp417'></a>Den som har kastet hvert menneskelig bånd,<br>
og lagt alle himmelske bånd langt bak seg,<br>
han har brutt alle lenker og åk;<br>
han vil jeg kalle en høyreist.</p>
<p><a class='sc' id='sc35' data-uid='dhp418'></a>Den som verken er for eller mot,<br>
men kjølig og lidenskapsløs,<br>
han er den verdensbeseirende helt, -<br>
han vil jeg kalle en høyreist.</p>
<p><a class='sc' id='sc36' data-uid='dhp419'></a>Den som har sett hvordan alt som lever<br>
stadig blir født og dør;<br>
som er lykkelig, opplyst og fri, -<br>
han vil jeg kalle en høyreist.</p>
<p><a class='sc' id='sc37' data-uid='dhp420'></a>Verken guder, demoner eller mennesker<br>
kan følge den fullkomnes vei, -<br>
han som er uten lave tendenser, -<br>
han vil jeg kalle en høyreist.</p>
<p><a class='sc' id='sc38' data-uid='dhp421'></a>Den som ikke prøver å holde fast<br>
på fortid, nåtid og framtid,<br>
som intet eier og intet søker, -<br>
han vil jeg kalle en høyreist.</p>
<p><a class='sc' id='sc39' data-uid='dhp422'></a>Helten, den sterke og edle,<br>
den vise og seierrike,<br>
beskjeden, fullært og opplyst, -<br>
han vil jeg kalle en høyreist.</p>
<p><a class='sc' id='sc40' data-uid='dhp423'></a>Den som kjenner sin fortid<br>
og er kjent med både lykke og fornedrelse,<br>
og har nådd fram til fødslenes slutt;<br>
den vise med fullkommen kunnskap,<br>
som har fullbyrdet alt som kan fullbyrdes, -<br>
han vil jeg kalle en høyreist.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

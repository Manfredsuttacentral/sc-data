<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp179-196' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>14. Budda - den oppvåknede</h1>
</header>
<blockquote class='gatha'>
<p><a class='sc' id='sc1' data-uid='dhp179'></a>Hvordan vil du forføre en oppvåknet?<br>
Han har ingen svake punkter<br>
og hans dimensjoner er grenseløse.<br>
Hans seier kan ingen omstøte<br>
og ingen i verden når opp til den.</p>
<p><a class='sc' id='sc2' data-uid='dhp180'></a>Hvordan vil du forføre en oppvåknet?<br>
Han har ingen svake punkter<br>
og hans dimensjoner er grenseløse.<br>
I ham finnes intet giftig og klebrig<br>
begjær, som kan føre på villspor.</p>
<p><a class='sc' id='sc3' data-uid='dhp181'></a>Selv englene beundrer ham,<br>
den vise og meditasjonsengasjerte,<br>
den våkne og fullkomment opplyste,<br>
som trives i fordringsløs ro.</p>
<p><a class='sc' id='sc4' data-uid='dhp182'></a>Det er ikke lett å fødes som menneske,<br>
det er ikke lett å leve som dødelig,<br>
det er ikke lett å få høre sann dhamma,<br>
det er ikke lett å nå oppvåkning.</p>
<p><a class='sc' id='sc5' data-uid='dhp183'></a>Å unngå å gjøre det onde,<br>
gå inn for å gjøre det gode,<br>
foredle sitt eget sinn, -<br>
det er de oppvåknedes budskap.</p>
<p><a class='sc' id='sc6' data-uid='dhp184'></a>Den edleste form for askese<br>
er standhaftig tålmodighet,<br>
men høyest av alt er nibbana,<br>
så sier de oppvåknede.<br>
Den som er andre til skade<br>
er slett ingen munk,<br>
og heller ikke en sann filosof<br>
er den som er andre til men.</p>
<p><a class='sc' id='sc7' data-uid='dhp185'></a>Å ikke skade eller fornærme,<br>
å være behersket i samsvar med normen,<br>
å spise med måte,<br>
å føre et stille og rolig liv<br>
og dvele i høyere tankeplan, -<br>
det er de oppvåknedes budskap.</p>
<p><a class='sc' id='sc8' data-uid='dhp186'></a>Nytelseslysten ble ikke mettet<br>
selv om det regnte med penger.<br>
Vis er den som har innsett det,<br>
at i vellyst er smerte men intet behag.</p>
<p><a class='sc' id='sc9' data-uid='dhp187'></a>Selv ikke himmelske gleder<br>
ville han finne behag i.<br>
Den som har lært av de fullkomment oppvåknede,<br>
finner behag i å slukke begjæret.</p>
<p><a class='sc' id='sc10' data-uid='dhp188'></a>Folk som skjelver av frykt<br>
søker seg mang en slags tilflukt:<br>
templer og hellige trær,<br>
parker, skoger og åser.</p>
<p><a class='sc' id='sc11' data-uid='dhp189'></a>Men dette er ingen sikker tilflukt,<br>
dette er ikke den beste tilflukt.<br>
Den som tar tilflukt på slikt et sted,<br>
får ingen frihet fra det som gjør vondt.</p>
<p><a class='sc' id='sc12' data-uid='dhp190'></a>Men den som tar sin tilflukt<br>
i Buddha, Dhamma og Sangha,<br>
ser med fullkommen innsikt<br>
de fire edle sannheter:</p>
<p><a class='sc' id='sc13' data-uid='dhp191'></a>Sannheten om lidelsen,<br>
og hvordan den blir til,<br>
om dens overvinnelse,<br>
og om den edle åttedelte vei<br>
som fører til lidelsens lindring.</p>
<p><a class='sc' id='sc14' data-uid='dhp192'></a>Dette er en sikker tilflukt,<br>
dette er den beste tilflukt.<br>
Den som tar sin tilflukt slik<br>
blir fri fra alt som gjør vondt.</p>
<p><a class='sc' id='sc15' data-uid='dhp193'></a>Det er ikke lett å finne<br>
et virkelig edelt menneske,<br>
han blir ikke født hvor som helst.<br>
Der hvor en sådan vismann blir født<br>
blir det til lykke for hele hans ætt.</p>
<p><a class='sc' id='sc16' data-uid='dhp194'></a>En lykke er det at oppvåknede står fram,<br>
en lykke er å bli undervist i den sanne lære,<br>
en lykke er at forsamlingen har enighet,<br>
en lykke er de eniges iherdighet.</p>
<p><a class='sc' id='sc17' data-uid='dhp195'></a>Den som gjør ære på disse ærverdige, -<br>
en av de oppvåknede eller av deres elever,<br>
de som har lagt alle hindringer bak seg<br>
og overvunnet sorg og klage, -</p>
<p><a class='sc' id='sc18' data-uid='dhp196'></a>den som gjør ære på slike, -<br>
på de som har oppnådd nibbana<br>
og ikke har noe å frykte lenger, -<br>
ingen kan måle de gode fortjenester<br>
som han da legger seg opp.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

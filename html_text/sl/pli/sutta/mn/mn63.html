<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Božič'>
</head>
<body>
<article id='mn63' lang='sl'>
<header>
<ul>
<li class='division' lang='pli' translate='no'>Majjhima Nikāya</li>
</ul>
<h1>63 Cūḷamālunkya Sutta—Kratko predavanje Māluṅkyāputti</h1>
</header>
<p><a class='ah' id='ah1'></a>Tako sem slišal. Nekoč je Blaženi živel pri Sāvatthīju, v Jetajevem gozdičku Anāthapiṇḍikajevega parka.</p>
<p><a class='ah' id='ah2'></a>Ko je bil častiti Māluṅkyāputta sam v meditaciji, mu je na misel prišlo sledeče: “Teh špekulativnih pogledov Blaženi ni razodel, bili so odloženi na stran in jih je zavrnil, namreč: ‘svet je večen’ in ‘svet ni večen’; ‘svet je omejen’ in ‘svet je neomejen’; ‘duša je ista kot telo’ in ‘duša je ena stvar in telo je druga’; in ‘po smrti Tathāgata obstaja’ in ‘po smrti Tathāgata ne obstaja’ in ‘po smrti Tathāgata obstaja in ne obstaja’ in ‘po smrti Tathāgata niti obstaja niti ne neobstaja. Blaženi mi tega ni razodel in tega dejstva ne odobravam in sprejemam, zato bom šel do Blaženega in ga vprašal o pomenu tega. Če mi razodene, da je ‘svet večen’… ali ‘po smrti Tathāgata ne obstaja, niti ne neobstaja,’ potem bom živel posvečeno življenje pod njegovim vodstvom; če mi tega ne razodene, potem bom opustil vadbo in se vrnil v posvetno življenje.”</p>
<p><a class='ah' id='ah3'></a>Ko je bil večer, je častiti Māluṅkyāputta vstal iz meditacije in odšel do Blaženega. Ko se mu je poklonil je sedel na stran in mu rekel:</p>
<p>“Častiti gospod, ko sem bil sam v meditaciji, se je v mojem umu pojavila misel: ‘Obstajajo špekulativni pogledi, ki jih Blaženi ni razodel .… Če mi tega ne razodene, bom opustil vadbo in se vrnil v posvetno življenje.’ Če Blaženi ve ‘svet je večen,’ naj mi Blaženi razodene ‘svet je večen’; če Blaženi ve ‘svet ni večen,’ naj mi Blaženi razodene ‘svet ni večen.’ Če Blaženi ne ve ‘svet je večen’ ali ‘svet ni večen,’ potem je pošteno do tega, ki ne ve in ne vidi, da mu reče: ‘Jaz ne vem in ne vidim.’</p>
<p>Če Blaženi ve ‘svet je končen,’ … ‘svet je neomejen, ’ … ‘duša je ista kot telo,’ … ‘duša je ena stvar in telo je druga,’ … ‘po smrti Tathāgata obstaja,’ … ’po smrti Tathāgata ne obstaja.’… Če Blaženi ve ‘po smrti Tathāgata tako obstaja in ne obstaja,’ naj mi Blaženi to razodene; če Blaženi ve ‘po smrti Tathāgata niti obstaja niti ne neobstaja,’ naj mi Blaženi to razodene. Če Blaženi ne ve ali ‘po smrti Tathāgata obstaja, kot ne obstaja’ ali ‘po smrti Tathāgata niti obstaja, niti ne neobstaja,’ potem je pošteno do tega, ki ne ve in ne vidi, da mu reče: ‘Jaz ne vem in ne vidim.’</p>
<p><a class='ah' id='ah4'></a>“Kako, Māluṅkyāputta, sem ti kdaj rekel: ‘Pridi, Māluṅkyāputta, vodi posvečeno življenje pri meni in jaz ti bom razodel “svet je večen” … ali “po smrti Tathāgata niti obstaja, niti ne neobstaja”’?”—“Ne, častiti gospod.”—“Ali si mi kdaj rekel: ‘Jaz bom vodil posvečeno življenje pri Blaženem, in Blaženi mi bo razodel “svet je večen” …, ali “po smrti Tathāgata niti obstaja, niti ne neobstaja”’?”—“Ne, častiti gospod.”—“Če je to tako, zapeljani mož, kdo si ti in komu si vdan?</p>
<p><a class='ah' id='ah5'></a>Če bi kdorkoli rekel: ‘Jaz ne bom živel posvečenega življenja pri Blaženem, dokler mi Blaženi ne razodene “svet je večen” …, ali “po smrti Tathāgata niti ne obstaja, niti ne neobstaja,”’ bi to še vedno ostalo nerazodeto od Tathāgate in bi medtem ta oseba umrla. Predpostavimo, Māluṅkyāputta, da bi bil mož ranjen s puščico, ki bi bila na debelo namazana s strupom, in bi njegovi prijatelji in tovariši, člani njegovega plemena in sorodniki, pripeljali zdravnika, da bi ga pozdravil. Mož bi rekel: ‘Jaz ne bom dovolil zdravniku izpuliti puščice, dokler ne izvem, ali je bil mož, ki me je ranil plemič, brahman, trgovec ali delavec.’ In on bi rekel: ‘Zdravniku ne bom dovolil izpuliti puščice, dokler ne izvem imena in plemena moža, ki me je ranil;… dokler ne izvem, ali je bil mož, ki me je ranil, visok, majhen ali srednje velikosti;… dokler ne izvem, ali je bil mož, ki me je ranil, temen, rjav, ali zlate barve kože;… dokler ne izvem, ali mož, ki me je ranil, živi v vasi ali mestu;… dokler ne izvem, ali je bil lok, s katerim sem ranjen dolg ali pa je samostrel;… dokler ne bom vedel, ali je bila na loku, s katerim sem ranjen, tetiva iz vlaken trsa, mišice, konoplje ali lubja;… dokler ne vem, ali je puščica, ki me je ranila, bila iz divjega lesa ali vzgojenega;… dokler ne bom vedel, s kakšno vrsto perja je bila opremljena puščica, ki me je ranila—ali od jastreba, čaplje, sokola, pava ali štorklje;… dokler ne vem, s kakšno vrsto tetive je bila povezana puščica, ki me je ranila—ali od vola, bivola, jelena ali opice; … dokler ne vem, kakšne vrste je bila konica puščice, ki me je ranila—ali iz žeblja, britve ali zaobljena ali bodičasta ali iz zoba živali ali šilaste oblike.’</p>
<p>Vse to temu možu še vedno ne bi bilo znano in medtem bi umrl. Tako tudi, Māluṅkyāputta, če bi kdorkoli rekel: ‘Jaz ne bom živel posvečenega življenja pri Blaženem, dokler mi Blaženi ne razodene: “ta svet je večen” … ali “po smrti Tathāgata niti obstaja niti ne neobstaja,”’ bi to bilo še vedno nerazodeto od Tathāgate in bi med tem ta oseba umrla.</p>
<p><a class='ah' id='ah6'></a>Māluṅkyāputta, če obstaja pogled ‘svet je večen,’ se posvečeno življenje ne more živeti; in če obstaja pogled ‘svet ni večen,’ se posvečeno življenje ne more živeti. Če obstaja pogled ‘svet je večen’ ali pogled ‘svet ni večen,’ je tu rojstvo, staranje in smrt, skrb, tožba, bolečina, gorje in obup, čigar uničenje predpisujem tukaj in sedaj.</p>
<p>Če obstaja pogled ‘svet je končen’ … ‘svet je neskončen’ ‘duša je ista kot telo’ … ‘duša je ena stvar in telo druga’ … ‘po smrti Tathāgata obstaja’ … ‘po smrti Tathāgata ne obstaja,’ se posvečeno življenje ne more živeti.… Če obstaja pogled ‘po smrti Tathāgata obstaja in ne obstaja,’ se posvečeno življenje ne more živeti; in če obstaja pogled ‘po smrti Tathāgata niti ne obstaja niti ne neobstaja,’ se posvečeno življenje ne more živeti. Če obstaja pogled ‘po smrti Tathāgata tako obstaja in ne obstaja’ ali pogled ‘po smrti Tathāgata niti obstaja niti ne neobstaja,’ je tukaj rojstvo staranje, smrt, skrb, tožba, bolečina, gorje in obup, čigar uničenje predpisujem tukaj in sedaj.</p>
<p><a class='ah' id='ah7'></a>Zato, Māluṅkyāputta, zapomni si, kaj sem pustil nerazodetega kot nerazodeto in zapomni si, kaj sem razodel kot razodeto. In kaj sem pustil nerazodeto? ‘Svet je večen’— sem pustil nerazodeto. ‘Svet ni večen’— sem pustil nerazodeto. ‘Svet je končen’— sem pustil nerazodeto. ‘Svet je neskončen’— sem pustil nerazodeto. ‘Duša je ista kot telo’— sem pustil nerazodeto. ‘Duša je ena stvar in telo je druga’— sem pustil nerazodeto. ‘Po smrti Tathāgata obstaja’— sem pustil nerazodeto. ‘Po smrti Tathāgata ne obstaja’— sem pustil nerazodeto. ‘Po smrti Tathāgata obstaja in ne obstaja’— sem pustil nerazodeto. ‘Po smrti Tathāgata niti obstaja niti ne neobstaja’— sem pustil nerazodeto.</p>
<p><a class='ah' id='ah8'></a>Zakaj sem pustil to nerazodeto? Ker je to nekoristno, ne pripada k temeljem duhovnega življenja, ne vodi k razočaranju, k razstrastenju, k prenehanju, k miru, k neposrednem vedenju, k razsvetljenju, k Nibbāni. Zato sem to pustil nerazodeto.</p>
<p><a class='ah' id='ah9'></a>In kaj sem razodel? ‘To je trpljenje’— sem razodel. ‘To je vzrok trpljenja’— sem razodel. ‘To je prenehanje trpljenja’— sem razodel. ‘To je pot, ki vodi k prenehanju trpljenja’— sem razodel.</p>
<p><a class='ah' id='ah10'></a>Zakaj sem to razodel? Ker je koristno, pripada k temeljem posvečenega življenja, vodi do razočaranja, do razstrastenja, do prenehanja, do miru, do neposrednega vedenja, do razsvetljenja, do Nibbāne. Zato sem to razodel.</p>
<p>Zato, Māluṅkyāputta, zapomni si, kaj sem pustil nerazodeto kot nerazodeto in zapomni si kaj sem razodel kot razodeto.”</p>
<p>To je tisto, kar je rekel Blaženi. Častiti Māluṅkyāputta je bil zadovoljen in vesel besed Blaženega.</p>
<footer>
<p>Translated by <span class='author'>Božič</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>

<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Božič'>
</head>
<body>
<article id='mn147' lang='sl'>
<header>
<ul>
<li class='division' lang='pli' translate='no'>Majjhima Nikāya</li>
</ul>
<h1>147 Cūḷarāhulovāda Sutta—Kratko učenje o razlagi Rāhuli</h1>
</header>
<p><a class='ah' id='ah1'></a>Tako sem slišal. Nekoč je Blaženi živel pri Sāvatthīju, v Jetajevem gozdičku Anāthapiṇḍikajevega parka.</p>
<p><a class='ah' id='ah2'></a>Ko je bil Blaženi sam v meditaciji, se je v njegovem umu pojavila misel: “Stanja, ki dozorijo v osvoboditev, so dozorela v Rāhuli. Kaj če ga vodim naprej, do uničenja mentalnih vplivov.”</p>
<p>Ko je bilo jutro, se je Blaženi oblekel, vzel svojo posodo in zunanje oblačilo in odšel v Sāvatthī po miloščinsko hrano. Ko je odšel po hrano v Sāvatthī in se vrnil, po svojem kosilu, je takole nagovoril častitega Rāhulo:</p>
<p>“Vzemi s seboj svojo podlogo za sedenje, Rāhula; pojdiva do gozdička Slepega moža, da prebijeva dan.”</p>
<p>“Da, častiti gospod,” je odgovoril častiti Rāhula in vzel s seboj podlogo za sedenje, ter odšel takoj za Blaženim.</p>
<p>Ob tej priliki je več tisoč božanstev sledilo Blaženemu in si mislilo: “Danes bo Blaženi vodil častitega Rāhulo do uničenja mentalnih vplivov. ”Blaženi je odšel do gozdička Slepega moža in sedel ob vznožje nekega drevesa na sedež, ki si ga je pripravil. Častiti Rāhula je počastil Blaženega in sedel na stran. Potem je Blaženi rekel častitemu Rāhuli:</p>
<p><a class='ah' id='ah3'></a>“Rāhula, kaj misliš? Je oko stalno ali nestalno?”—“Nestalno, častiti gospod.”—“Je to, kar je nestalno, trpljenje ali veselje?”—“Trpljenje, častiti gospod.”—“Je za to, kar je nestalno, trpljenje in predmet sprememb primerno, da se jemlje kot: ‘To je moje, to sem jaz, to je moje sebstvo’?”—“Ne, častiti gospod.”</p>
<p>“Rāhula, kaj misliš? So tvorbe … Je očesno zavedanje … [279] … Je očesni kontakt … Je katerikoli občutek, katerakoli zaznava, katerekoli tvorbe, katerokoli zavedanje, ki se pojavi z očesnim kontaktom kot pogojem, stalno ali nestalno?”—“ Nestalno, častiti gospod.”—“ Je to, kar je nestalno, trpljenje ali veselje?”—“ Trpljenje, častiti gospod.”—“ Je to, kar je nestalno, trpljenje in predmet sprememb primerno, da se jemlje kot: ‘To je moje, to sem jaz, to je moje sebstvo‘?”—“ Ne, častiti gospod.”</p>
<p><a class='ah' id='ah4-8'></a>“Rāhula, kaj misliš? Je uho stalno ali nestalno? … Je nos stalen ali nestalen? … Je jezik stalen ali nestalen? … Je telo stalno ali nestalno? … So mentalni predmeti … Je umsko zavedanje … Je umski kontakt … Je karkoli, kar je vključeno v občutek, zaznavanje, tvorbe, zavedanje, kar se pojavi z umskim kontaktom kot pogojem, stalno ali nestalno?”—“Nestalno, častiti gospod.”—“ Je to, kar je nestalno, trpljenje ali veselje?”—“ Trpljenje, častiti gospod.”—“Je to, kar je nestalno, trpljenje in predmet sprememb primerno, da se jemlje kot: ‘To je moje, to sem jaz, to je moje sebstvo’?”—“ Ne, častiti gospod.”</p>
<p><a class='ah' id='ah9'></a>“Z ozirom na to, Rāhula, dobro poučeni plemeniti učenec, postane razočaran z očesom, razočaran s tvorbami, razočaran z očesnim zavedanjem, razočaran z očesnim kontaktom in razočaran s katerimkoli občutkom, katerokoli zaznavo, katerokoli tvorbo, katerimkoli zavedanjem, ki se pojavi s očesnim kontaktom kot pogojem.</p>
<p>On postane razočaran z ušesom … On postane razočaran z nosom … On postane razočaran z jezikom … On postane razočaran s telesom … On postane razočaran z umom, razočaran s tvorbami uma, razočaran z umskim zavedanja, razočaran z umskim kontaktom in razočaran s katerimkoli občutkom, zaznavo, tvorbami, in zavedanjem, kar se pojavi z umskim kontaktom kot pogojem.</p>
<p><a class='ah' id='ah10'></a>Ko je razočaran, postane brezstrasten. Skozi razočaranost [svojega uma] je osvobojen. Ko je osvobojen, pride vedenje: ‘Osvobojenost.’ On razume: ‘Rojstvo je uničeno, sveto življenje je bilo živeto, kar je bilo potrebno narediti je bilo narejeno, ni več prihajanja v nobeno stanje bivanja.’“</p>
<p>To je bilo tisto, kar je rekel Blaženi. Častiti Rāhula je bil zadovoljen in vesel besed Blaženega. Ko je bila podana ta razlaga, je bil skozi neoprijemanje Rāhulov um osvobojen mentalnih vplivov. In v teh mnogo tisočih božanstvih se je pojavilo neomadeževano, brezhibno videnje Dhamme: “Vse to, kar je narava pojavljanja, je narava prenehanja.”</p>
<footer>
<p>Translated by <span class='author'>Božič</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>

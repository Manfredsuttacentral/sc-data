<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Božič'>
</head>
<body>
<article id='mn23' lang='sl'>
<header>
<ul>
<li class='division' lang='pli' translate='no'>Majjhima Nikāya</li>
</ul>
<h1>23 Vammika Sutta—Mravljišče</h1>
</header>
<p><a class='ah' id='ah1'></a>Tako sem slišal. Nekoč je Blaženi živel pri Sāvatthīju, v Jetajevem gozdičku Anāthapiṇḍikajevega parka. Ob tej priliki je častiti Kumāra Kassapa živel v Gozdičku slepega moža.</p>
<p>Ko je bila že pozna noč, je neko božanstvo čudovitega videza, ki je osvetlilo celoten Gozdiček slepega moža, pristopilo k častitemu Kumāru Kassapi in stopilo na stran. Ko je tako stalo, mu je božanstvo reklo:</p>
<p><a class='ah' id='ah2'></a>“Menih, menih, iz tega mravljišča se kadi ponoči in gori podnevi.</p>
<p>“Tako je rekel brahmin: ‘Koplji z nožem, ti modrec.’ Ko je kopal z nožem je modrec zagledal palico: ‘Palica, častiti gospod.’</p>
<p>“Tako je rekel brahmin: ‘Vrzi ven palico; koplji z nožem, ti modrec.’ Ko je kopal z nožem je modrec zagledal krastačo: ‘Krastača, častiti gospod.’</p>
<p>“Tako je rekel brahmin: ‘Vrzi ven krastačo; koplji z nožem, ti modrec.’ Ko je kopal z nožem je modrec zagledal vilico: ‘Vilica, častiti gospod.’</p>
<p>“Tako je rekel brahmin: ‘Vrzi ven vilico; koplji z nožem, ti modrec.’ Ko je kopal z nožem je modrec zagledal sito: ‘Sito, častiti gospod.’</p>
<p>“Tako je rekel brahmin: ‘Vrzi ven sito; koplji z nožem, ti modrec.’ Ko je kopal z nožem je modrec zagledal želvo: ‘Želva, častiti gospod.’</p>
<p>“Tako je rekel brahmin: ‘Vrzi ven želvo; koplji z nožem, ti modrec.’ Ko je kopal z nožem je modrec zagledal sekiro in tnalo: ‘Sekira in tnalo, častiti gospod.’</p>
<p>“Tako je rekel brahmin: ‘Vrzi ven sekiro in tnalo; koplji z nožem, ti modrec.’ Ko je kopal z nožem je modrec zagledal kos mesa: ‘Kos mesa, častiti gospod.’</p>
<p>“Tako je rekel brahmin: ‘Vrzi ven kos mesa; koplji z nožem, ti modrec.’ Ko je kopal z nožem je modrec zagledal a kobro: ‘Kobra, O častiti gospod.’</p>
<p>“Tako je rekel brahmin: ‘Pusti kobro; ne škoduj kobri; spoštuj kobro.’</p>
<p>“Menih, moral bi k Blaženemu in ga vprašati o tej uganki. Kot ti Blaženi pove, tako si zapomni. Menih, razen Tathāgate ali učenca Tathāgate ali tega, ki se je od njega učil, ne vidim nikogar na tem svetu, s svojimi bogovi, svojimi Marami in svojimi Brahmami, v tej generaciji z njenimi samotarji in brahmini, njenimi princi in njenimi ljudmi, katerih razlaga te uganke bi zadovoljila um.”</p>
<p>To je reklo božanstvo in nato naenkrat izginilo.</p>
<p><a class='ah' id='ah3'></a>Ko je noč minila je častiti Kumara Kassapa odšel do Blaženega. Ko se mu je poklonil je sedel na stran in povedal Blaženemu, kaj se je zgodilo. Potem je vprašal: “Častiti gospod, kaj je mravljišče, kaj je kajenje ponoči, kaj je gorenje podnevi? Kdo je brahmin, kdo je modrec? Kaj je nož, kaj je kopanje, kaj je palica, kaj je krastača, kaj je vilica, kaj je sito, kaj je želva, kaj sta sekira in tnalo, kaj je kos mesa, kaj je kobra?”</p>
<p><a class='ah' id='ah4'></a>“Menih, mravljišče je simbol za telo, narejeno iz materije, ki ga sestavljajo štirje veliki elementi, ustvarjeno od matere in očeta, zgrajeno iz kuhanega riža in ovsene kaše in je predmet nestalnosti, obrabe in izrabe, raztapljanja in razpada.</p>
<p>Kar človek misli in tuhta ponoči in temelji na dejanjih podnevi, je ‘kadi se ponoči.’</p>
<p>Dejanja, ki jih človek dela podnevi s telesom, v govoru in umu, ko je ponoči razmišljal in razglabljal, je ‘gori podnevi.’</p>
<p>Brahmin je simbol za Tathāgato, izpopolnjenega in popolno razsvetljenega. Modrec je simbol za meniha na višji stopnji vadbe. Nož je simbol plemenite modrosti. Kopanje je simbol za prebujanje energije.</p>
<p>Palica je simbol za nevednost. ‘Vrzi ven palico: opusti nevednost. Koplji z nožem, ti modrec.’ To je pomen.</p>
<p>Krastača je simbol za obup zaradi jeze. ‘Vrzi ven krastačo: opusti obup zaradi jeze. Koplji z nožem, ti modrec.’ To je pomen.</p>
<p>Vilica je simbol za dvom. ‘Vrzi ven vilico: opusti dvom. Koplji z nožem, ti modrec.’ To je pomen.</p>
<p>Sito je simbol za pet ovir, namreč, za oviro želje po čutnosti, oviro zlonamernosti, oviro lenosti in toposti, oviro vznemirjrnosti in zaskrbljenosti in oviro dvoma. ‘Vrzi ven sito: opusti pet ovir. Koplji z nožem, ti modrec.’ To je pomen.</p>
<p>Želva je simbol za pet oprijemalnih agregatov, namreč, oprijemalni agregat materije, oprijemalni agregat občutkov, oprijemalni agregat zaznavanja, oprijemalni agregat tvorb, in oprijemalni agregat zavedanja. ‘Vrzi ven sito: opusti pet agregatov. Koplji z nožem, ti modrec.’ To je pomen.</p>
<p>Sekira in tnalo je simbol petih vezi čutnega užitka—oblik, ki se spoznajo z očesom, po katerih se želi, se hrepeni, so prijetne in simpatične, povezane s čutno željo in izzivajo poželenje; zvokov, ki se spoznajo z ušesom … vonjev, ki se spoznajo z nosom … okusov, ki se spoznajo z jezikom … otipljivosti, ki se spozna s telesom, po kateri se želi, se hrepeni, je prijetna in simpatična, povezana s čutno željo in izziva poželenje. ‘Vrzi ven sekiro in tnalo: opusti pet vezi čutnega užitka. Koplji z nožem, ti modrec.’ To je pomen.</p>
<p>Kos mesa je simbol slasti in poželenja. ‘Vrzi ven kos mesa: opusti slast in poželenje. Koplji z nožem, ti modrec.’ To je pomen.</p>
<p>Kobra je simbol za meniha, ki je uničil madeže. ‘Pusti kobro; ne škoduj kobri; spoštuj kobro.’ To je pomen.”</p>
<p>To je bilo tisto, kar je rekel Blaženi. Častiti Kumāra Kassapa je bil zadovoljen in vesel besed Blaženega.</p>
<footer>
<p>Translated by <span class='author'>Božič</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>

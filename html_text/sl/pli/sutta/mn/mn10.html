<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Božič'>
</head>
<body>
<article id='mn10' lang='sl'>
<header>
<ul>
<li class='division' lang='pli' translate='no'>Majjhima Nikāya</li>
</ul>
<h1>10 Satipaṭṭhāna Sutta—Osnovanje pozornosti</h1>
</header>
<p><a class='ah' id='ah1'></a>Tako sem slišal. Nekoč je Blaženi živel v deželi Kuru, v mestu Kammāsadhamma. Tam je nagovoril menihe: “Menihi.”—“Častiti gospod,” so odgovorili. Blaženi je rekel:</p>
<p><a class='ah' id='ah2'></a>Menihi, to je neposredna pot, ki vodi k očiščenju bitij, vodi onkraj žalosti in solz, ki odpravi bolečino in gorje, pripelje do spoznave prave poti in izkušnje Nibbāne—namreč, to so štiri osnove pozornosti.</p>
<p><a class='ah' id='ah3'></a>Katere štiri? Menihi, menih biva v opazovanju telesa kot telesa, navdušeno, popolnoma zavestno in s pozornostjo in opusti pohlep in obžalovanje po svetu. On biva v opazovanju občutkov kot občutkov, navdušeno, popolnoma zavestno in s pozornostjo in opusti pohlep in obžalovanje po svetu. On biva v opazovanju uma kot uma, navdušeno, popolnoma zavestno in s pozornostjo in opusti pohlep in obžalovanje po svetu. On biva v opazovanju pojavov kot pojavov, navdušeno, popolnoma zavestno in s pozornostjo in opusti pohlep in obžalovanje po svetu.</p>
<h3>1. OPAZOVANJE TELESA <i>(kāyānupassanā)</i></h3>
<h4>1.1. Pozornost na dihanje <i>(ānāpānasati)</i></h4>
<p><a class='ah' id='ah4'></a>In kako, menihi, menih biva v opazovanju telesa kot telesa? Menih gre v gozd ali k vznožju drevesa ali v prazno kolibo, in sede na tla; ko prekriža svoje noge in zravna telo, vzpostavi pozornost pred seboj in vedno pozoren vdihuje, pozoren izdihuje. Ko je vdih dolg, razume: ‘Vdih je dolg’; ali ko dolgo izdihne, on razume: ‘Izdih je dolg.’ Ko je vdih kratek, razume: ‘Vdih je kratek’; ali ko kratko izdihne, razume: ‘Izdih je kratek.’ On vadi tako: ‘Jaz bom pri vdihu doživljal celotno telo [zaradi diha]’; vadi tako: ‘Jaz bom pri izdihu doživljal celotno telo [zaradi diha].’ On vadi tako: ‘Jaz bom pri vdihu umirjal telesne tvorbe’; vadi tako: ‘Jaz bom pri izdihu umirjal telesne tvorbe.’ Tako kot izkušen lončar ali njegov vajenec, ko na dolgo zasuče lončarsko kolo, razume: ‘Jaz sem na dolgo zasukal’; ali, ko na kratko zasuče lončarsko kolo, razume: ‘Jaz sem na kratko zasukal’; tako tudi, ko globoko vdihne, menih razume: ‘Jaz globoko vdihnem’ … vadi tako: ‘Jaz bom pri izdihu umirjal telesne tvorbe.’</p>
<h4>UVID</h4>
<p><a class='ah' id='ah5'></a>Tako opazuje telo kot telo v sebi, ali opazuje telo kot telo izven sebe, ali pa opazuje telo kot telo tako v sebi, kot izven sebe. Ali drugače, opazuje v telesu njegove nastajajoče dejavnike, ali opazuje v telesu njegove izginjajoče dejavnike, ali pa opazuje v telesu oboje, njegove nastajajoče in izginjajoče dejavnike. Ali drugače, pozornost na ‘tu je telo’ je enostavno vzpostavljena v njem do stopnje, ki je nujna za preprosto znanje in pozornost. In biva neodvisen, ter se ne naveže na ničesar v svetu. Tako menih biva v opazovanju telesa kot telesa.</p>
<h4>1.2. Štirje položaji<i>(iriyāpatha)</i></h4>
<p><a class='ah' id='ah6'></a>Spet, menihi, ko hodi, menih vé: ‘Jaz hodim’; ko stoji, vé: ‘Jaz stojim’; ko sedi, vé: ‘Jaz sedim’; ko leži, vé: ‘Jaz ležim’; vé v skladu s tem, v kakšnem položaju je njegovo telo.</p>
<p><a class='ah' id='ah7'></a>Tako opazuje telo kot telo v sebi, izven sebe in oboje, v sebi in izven sebe … In biva neodvisen, ter se ne oprijema na ničesar v svetu. Tudi tako menih opazuje telo kot telo.</p>
<h4>1.3. Popolno zavedanje <i>(sampajāna)</i></h4>
<p><a class='ah' id='ah8'></a>Spet, menihi, menih je tisti, ki deluje s popolnim zavedanjem, ko hodi naprej in se vrača; ki deluje s popolnim zavedanjem, ko gleda predse in gleda vstran; ki deluje s popolnim zavedanjem, ko upogiba in izteguje svoje ude; ki deluje s popolnim zavedanjem, ko nosi svojo oblačilo in nosi svojo zunanje oblačilo in svojo skledo; ki deluje s popolnim zavedanjem, ko jé, pije, požira hrano in jo okuša; ki deluje s popolnim zavedanjem, ko opravlja veliko in malo potrebo; ki deluje s popolnim zavedanjem, ko hodi, stoji, sedi, zaspi, se zbudi, govori in je tiho.</p>
<p><a class='ah' id='ah9'></a>Tako opazuje telo kot telo v sebi, izven sebe in oboje, v sebi in izven sebe … In biva neodvisen, ter se ne naveže na ničesar v svetu. Tudi tako menih opazuje telo kot telo.</p>
<h4>1.4. Odvratnost—deli telesa <i>(paṭikūlamanasikāra)</i></h4>
<p><a class='ah' id='ah10'></a>Spet, menihi, menih preišče to isto telo od podplatov navzgor in od las navzdol, ki ga obdaja koža, kakor tudi polno mnogih vrst nečistosti: ‘V tem telesu so lasje, dlake, nohti, zobje, koža, meso, kite, kosti, kostni mozeg, ledvice, srce, jetra, poprsnica, vranica, pljuča, debelo črevo, tanko črevo, želodec, fekalije, žolč, sluz, gnoj, kri, znoj, maščoba, solze, loj, slina, smrkelj, sklepna maz in urin.’ Kot če je tu vreča z odprtinama na obeh straneh, polna različnih vrst zrnja, kot je gorski riž, rdeči riž, fižol, grah, proso in oluščen riž, in jo je človek z dobrim vidom odprl in preiskal: ‘To je gorski riž, to je rdeči riž, to je fižol, to je grah, to je proso, to je oluščen riž’; tako tudi menih preišče to isto telo … kot polno mnogih vrst nečistosti: ‘V tem telesu so lasje na glavi … in urin.’</p>
<p><a class='ah' id='ah11'></a>Tako opazuje telo kot telo v sebi, izven sebe in oboje, v sebi in izven sebe … In biva neodvisen, ter se ne naveže na ničesar v svetu. Tudi tako menih opazuje telo kot telo.</p>
<h4>1.5. Elementi (<i>dhātumanasikāra)</i></h4>
<p><a class='ah' id='ah12'></a>Spet, menihi, menih preišče to isto telo, v kateremkoli položaju je in kakorkoli je postavljeno, kot sestavljeno iz elementov: ‘V tem telesu je element zemlje, element vode, element ognja in element zraka.’ Kot če spreten mesar ali njegov pomočnik, ki je ubil kravo in jo zrezal na kose, sedi s tem ob križišču; tako tudi, menih preišče to isto telo … kot sestavljeno iz elementov: ‘V tem telesu je element zemlje, element vode, element ognja in element zraka.’</p>
<p><a class='ah' id='ah13'></a>Tako opazuje telo kot telo v sebi, izven sebe in oboje, v sebi in izven sebe … In biva neodvisen, ter se ne naveže na ničesar v svetu. Tudi tako menih opazuje telo kot telo.</p>
<h4>1.6-14. Opazovanje devetih stopenj razpada <i>(navasivathika)</i></h4>
<p><a class='ah' id='ah14'></a>Spet, menihi, kot da bi videl odvrženo truplo na tleh pokopališča, mrtvo eden, dva ali tri dni, nabreklo, modrikasto in razpadlo, menih primerja svoje telo z njim: ‘Tudi to telo ima isto naravo in bo postalo prav tako in ni izvzeto od te usode.’</p>
<p><a class='ah' id='ah15'></a>Tako opazuje telo kot telo, v sebi, izven sebe in oboje, v sebi in izven sebe … In on živi neodvisen, ter se ne naveže na ničesar v svetu. Tudi tako menih opazuje telo kot telo.</p>
<p><a class='ah' id='ah16'></a>Spet, kot da bi videl odvrženo truplo na tleh pokopališča, ki ga žrejo krokarji, sokoli, jastrebi, psi, šakali ali različne vrste črvov, menih primerja svoje telo z njim: ‘Tudi to telo je iste narave in bo postalo prav tako in ni izvzeto od te usode.’</p>
<p><a class='ah' id='ah17'></a>… Tudi tako menih opazuje telo kot telo.</p>
<p><a class='ah' id='ah18-24'></a>Spet, kot da bi videl odvrženo truplo na tleh pokopališča, okostje z mesom in krvjo, ki ga vežejo kite … okostje brez mesa, razmazano s krvjo, ki ga vežejo kite … okostje brez mesa in krvi, ki ga vežejo kite … ločene kosti razmetane na vse strani—tukaj roka, tam noga, tukaj golenica, tam stegnenica, tukaj kolk, tam hrbtenica, tukaj rebro, tam grodnica, tukaj roka, tam rama, tukaj vrat, tam čeljust, tukaj zob, tam lobanja—menih primerja svoje telo s tem: ‘Tudi to telo je iste narave in bo postalo prav tako in ni izvzeto od te usode.’</p>
<p><a class='ah' id='ah25'></a>… Tudi tako menih opazuje telo kot telo.</p>
<p><a class='ah' id='ah26-30'></a>Spet, kot da bi videl odvrženo truplo na tleh pokopališča, pobeljene kosti, barve školjk … kosti na kupu, stare več kot leto dni … strohnele kosti in zdrobljene v prah, menih primerja svoje telo s tem: ‘Tudi to telo je iste narave in bo postalo prav tako in ni izvzeto od te usode.’</p>
<h4>UVID</h4>
<p><a class='ah' id='ah31'></a>Tako opazuje telo kot telo v sebi, ali opazuje telo kot telo izven sebe, ali pa opazuje telo kot telo tako v sebi, kot izven sebe. Ali drugače, opazuje v telesu nastajajoče pojave, ali opazuje v telesu izginjajoče pojave, ali opazuje v telesu oboje, njegove nastajajoče in izginjajoče pojave. Ali drugače, pozornost na ‘tu je telo’ je enostavno razvita v njem do stopnje, ki je nujna za preprosto znanje in pozornost. In biva neodvisen, ter se ne naveže na ničesar v svetu. Tudi tako menih opazuje telo kot telo.</p>
<h3>2. OPAZOVANJE OBČUTKOV <i>(vedanānupassanā)</i></h3>
<p><a class='ah' id='ah32'></a>In kako, menihi, menih opazuje občutke kot občutke? Ko čuti prijeten občutek, menih razume: ‘Jaz čutim prijeten občutek’; ko čuti neprijeten občutek, razume: ‘Jaz čutim neprijeten občutek’; ko čuti niti neprijeten niti prijeten občutek, razume: ‘Jaz čutim niti neprijeten niti prijeten občutek.’ Ko čuti posvetno prijeten občutek, razume: ‘Jaz čutim posvetno prijeten občutek’; ko čuti neposvetno prijeten občutek, razume: ‘Jaz čutim neposvetno prijeten občutek’; ko čuti posvetno neprijeten občutek, razume: ‘Jaz čutim posvetno neprijeten občutek’; ko čuti neposvetno neprijeten občutek, razume: ‘Jaz čutim neposvetno neprijeten občutek’; ko čuti posvetno niti neprijeten niti prijeten občutek, razume: ‘Jaz čutim posvetno niti neprijeten niti prijeten občutek’; ko čuti neposvetno niti neprijeten niti prijeten občutek, razume: ‘Jaz čutim neposvetno niti neprijeten niti prijeten občutek.’</p>
<h4>UVID</h4>
<p><a class='ah' id='ah33'></a>Tako opazuje občutke kot občutke v sebi, opazuje občutke kot občutke izven sebe, ali pa opazuje občutke kot občutke tako v sebi, kot izven sebe. Ali drugače, v občutkih opazuje nastajanje njihovih pojavov ali v občutkih opazuje izginjanje njihovih pojavov ali v občutkih opazuje oboje, nastajanje in izginjanje pojavov. Ali drugače, pozornost na ‘tu je občutek’ je enostavno osnovana v njem do stopnje, ki je nujna za preprosto znanje in pozornost. In biva neodvisen, ter se ne naveže na ničesar v svetu. Tako menih opazuje občutke kot občutke.</p>
<h3>3. OPAZOVANJE UMA <i>(cittānupassanā)</i></h3>
<p><a class='ah' id='ah34'></a>In kako, menihi, menih opazuje um kot um? Menih razume um s poželenjem, kot um s poželenjem in um brez poželenja, kot um brez poželenja. On razume um z jezo, kot um z jezo in um brez jeze, kot um brez jeze. On razume um z zablodo, kot um z zablodo in um brez zablode, kot um brez zablode. On razume zakrčen um kot zakrčen um in um, ki je raztresen, kot raztresen um. On razume razvit um kot razvit um in nerazvit um, kot nerazvit um. On razume popoln um kot popoln um in nepopoln um, kot nepopoln um. On razume zbran um kot zbran um in nezbran um kot nezbran um. On razume osvobojen um kot osvobojen um in neosvobojen um kot neosvobojen um.</p>
<h4>UVID</h4>
<p><a class='ah' id='ah35'></a>Tako opazuje um kot um v sebi, ali opazuje um kot um izven sebe, ali pa opazuje um v sebi in izven sebe. Ali drugače, on opazuje v umu njegove nastajajoče dejavnike, ali opazuje v umu njegove izginjajoče dejavnike, ali opazuje v umu oboje, nastajajoče in izginjajoče dejavnike. Ali drugače, pozornost na ‘tu je um’ je enostavno vzpostavljena v njem do stopnje, ki je nujna za preprosto znanje in pozornost. In biva neodvisen, ter se ne naveže na ničesar v svetu. Tako menih opazuje um kot um.</p>
<h3>4. OPAZOVANJE POJAVOV (<i>dhammānupassanā</i>)</h3>
<h4>4.1. Pet ovir <i>(nīvaraṇa)</i></h4>
<p><a class='ah' id='ah36'></a>In kako, menihi, menih opazuje pojave kot pojave? Menih opazuje pojave kot pojave iz gledišča petih ovir. In kako menih opazuje pojave kot pojave iz gledišča petih ovir? Željo po čutnosti v sebi menih razume: ‘V meni je želja po čutnosti’; ali ko v njem ni želje po čutnosti, razume: ‘V meni ni želje po čutnosti’; in on tudi razume, kako pride do nastanka še nenastale želje po čutnosti, in kako pride do opuščanja že nastale želje po čutnosti, in kakšna bo prihodnost nenastajanja opuščene želje po čutnosti.’</p>
<p>“V njem je zloba … V njem je lenost in topost … V njem je vznemirjenost in zaskrbljenost… V njem je dvom in menih razume: ‘V meni je dvom’; ali če v njem ni dvoma, on razume: ‘V meni ni dvoma’; in on razume, kako pride do nastanka še nenastalega dvoma, in kako pride do opuščanja že nastalega dvoma, in kakšna bo prihodnost nenastajanja opuščenega dvoma.</p>
<h4>UVID</h4>
<p><a class='ah' id='ah37'></a>Tako opazuje pojave kot pojave v sebi, ali opazuje pojave kot pojave izven sebe, ali opazuje pojave kot pojave oboje, v sebi in izven sebe. Ali drugače, on opazuje v pojavih njihove nastajajoče dejavnike, ali on opazuje v pojavih njihove izginjajoče dejavnike, ali on opazuje v pojavih oboje, nastajajoče in izginjajoče dejavnike. Ali drugače, pozornost ‘tu so pojavi’ je v njem enostavno vzpostavljena do stopnje, ki je nujna za preprosto znanje in pozornost. In on živi neodvisen, ter se ne naveže na ničesar v svetu. Tako menih opazuje pojave kot pojave iz gledišča petih ovir.</p>
<h4>4.2. Pet agregatov <i>(pañcakhandha)</i></h4>
<p><a class='ah' id='ah38'></a>Menihi, menih opazuje pojave kot pojave glede na pet predpostavk agregatov. In kako menih opazuje pojave kot pojave glede na pet predpostavk agregatov? Menih razume: ‘Takšna je materija, takšen njen izvor, takšno njeno izginotje; takšen je občutek, takšen njegov izvor, takšno njegovo izginotje; takšno je zaznavanje, takšen njegov izvor, takšno njegovo izginotje; takšne so tvorbe, takšen njihov izvor, takšno njihovo izginotje; takšno je zavedanje, takšen njegov izvor, takšno njegovo izginotje.’</p>
<p><a class='ah' id='ah39'></a>Tako opazuje pojave kot pojave v sebi, izven sebe in oboje, v sebi in izven sebe … In biva neodvisen, ter se ne naveže na ničesar v svetu. Tako menih opazuje pojave kot pojave glede na pet predpostavk agregatov.</p>
<h4>4.3. Šest osnov zaznavanja <i>(āyatana)</i></h4>
<p><a class='ah' id='ah40'></a>Menihi, menih opazuje pojave kot pojave glede šestih notranjih in šestih zunanjih osnov. In kako menih opazuje pojave kot pojave glede šestih notranjih in zunanjih osnov? Menih razume oko, razume vidne stvari in razume oviro, ki nastane v odvisnosti od obeh; in tudi razume, kako nastane še nenastala ovira in kako nastane opuščanje že nastale ovire in kakšna bo prihodnost nenastale opuščene ovire.</p>
<p>On razume uho, razume zvok … On razume nos, razume vonjave … On razume jezik, razume okuse … On razume telo, razume otipljivost … On razume um, razume pojave in razume oviro, ki nastane v odvisnosti od obeh in razume, kako nastane še nanastala ovira in kako pride do opuščanja že nastale ovire in kakšna bo prihodnost nenastale opuščene ovire.</p>
<p><a class='ah' id='ah41'></a>Tako opazuje pojave kot pojave v sebi, izven sebe in oboje, v sebi in izven sebe … In biva neodvisen, ter se ne naveže na ničesar v svetu. Tako menih opazuje pojave kot pojave glede šestih notranjih in šestih zunanjih osnov.</p>
<h4>4.4. Sedem dejavnikov razsvetljenja <i>(bojjhanga)</i></h4>
<p><a class='ah' id='ah42'></a>Menihi, menih opazuje pojave kot pojave glede sedmih dejavnikov razsvetljenja. In kako menih opazuje pojave kot pojave glede sedmih dejavnikov razsvetljenja? Ko je v njem pozornost kot dejavnik razsvetljenja, menih razume: ‘V meni je pozornost kot dejavnik razsvetljenja’; ali, če v njem ni pozornosti kot dejavnika razsvetljenja, on razume: ‘V meni ni pozornosti kot dejavnika razsvetljenja’; in on tudi razume, kako nastaja še nenastali dejavnik pozornosti razsvetljenja in kako se nastali dejavnik pozornosti razsvetljenja popolnoma razvije.</p>
<p>Obstaja dejavnik raziskovanja pojavov razsvetljenja v njem … Obstaja dejavnik odločnosti razsvetljenja v njem … Obstaja dejavnik zadovoljstva razsvetljenja v njem … Obstaja dejavnik umirjenosti razsvetljenja v njem … Obstaja dejavnik zbranosti razsvetljenja v njem … Obstaja dejavnik mirnodušnosti razsvetljenja v njem, in menih razume: ‘Dejavnik mirnodušnosti razsvetljenja je v meni’; ali ko ni dejavnika mirnodušnosti razsvetljenja v njem, on razume: ‘Dejavnika mirnodušnosti razsvetljenja ni v meni’; in on tudi razume, kako pride do nastajanja še nenastalega dejavnika mirnodušnosti razsvetljenja in kako se nastali dejavnik mirnodušnosti razsvetljenja popolnoma razvije.</p>
<p><a class='ah' id='ah43'></a>Tako opazuje pojave kot pojave v sebi, izven sebe in oboje, v sebi in izven sebe … In biva neodvisen in se ne naveže na nič na tem svetu. Tako menih opazuje pojave kot pojave glede sedmih dejavnikov razsvetljenja.</p>
<h4>4.5. Štiri plemenite resnice <i>(catusacca)</i></h4>
<p><a class='ah' id='ah44'></a>Menihi, menih opazuje pojave kot pojave glede Štirih plemenitih resnic. In kako menih opazuje pojave kot pojave glede Štirih plemenitih resnic? Menih razume, kot dejansko je: ‘To je trpljenje; on razume, kot dejansko je: ‘To je izvor trpljenja; on razume, kot dejansko je: ‘To je prenehanje trpljenja; on razume, kot dejansko je: ‘To je pot, ki vodi k prenehanju trpljenja.’</p>
<h4>UVID</h4>
<p><a class='ah' id='ah45'></a>Tako opazuje pojave kot pojave v sebi ali opazuje pojave kot pojave izven sebe ali opazuje pojave kot pojave oboje, v sebi in izven sebe. Ali drugače, on opazuje v pojavih njihove nastajajoče dejavnike, ali opazuje v pojavih njihove izginjajoče dejavnike, ali opazuje v pojavih oboje, njihove nastajajoče in izginjajoče dejavnike. Ali drugače, pozornost na ‘tu so pojavi’ je enostavno osnovana v njem do stopnje, ki je nujna za preprosto znanje in pozornost. In biva neodvisen ter se ne naveže na ničesar v svetu. Tako menih opazuje pojave kot pojave glede Štirih plemenitih resnic.</p>
<h3>ZAKLJUČEK</h3>
<p><a class='ah' id='ah46'></a>Menihi, če bi kdorkoli razvijal štiri osnove pozornosti sedem let, se lahko zanj pričakuje enega od dveh sadov: ali končno znanje tukaj in sedaj, ali če ostane sled oprijemanja, stanje nepovratnika.</p>
<p>Pustimo sedem let, menihi. Če bi kdorkoli razvijal te štiri osnove pozornosti na takšen način šest let… pet let … štiri leta … tri leta … dve leti … eno leto, se lahko zanj pričakuje enega od dveh sadov: ali končno znanje tukaj in sedaj, ali če ostane sled oprijemanja, stanje nepovratnika.</p>
<p>Pustimo eno leto, menihi. Če bi kdorkoli razvijal te štiri osnove pozornosti na takšen način sedem mesecev … šest mesecev … pet mesecev … štiri mesece … tri mesece … dva meseca … en mesec … pol meseca, se lahko zanj pričakuje enega od dveh sadov: ali končno znanje tukaj in sedaj, ali če ostane sled oprijemanja, stanje nepovratnika.</p>
<p>Pustimo pol meseca, menihi. Če bi kdorkoli razvijal te štiri osnove pozornosti na takšen način sedem dni, se lahko zanj pričakuje enega od dveh sadov: ali končno znanje tukaj in sedaj, ali če ostane sled oprijemanja, stanje nepovratnika.</p>
<p><a class='ah' id='ah47'></a>Z ozirom na to, je bilo rečeno: ‘Menihi, to je neposredna pot za očiščenje bitij, za obvladovanje žalosti in objokovanja, za odpravo bolečine in bridkosti, za dosego prave poti, za uresničenje Nibbāne—namreč, štiri osnove pozornosti.’</p>
<p>To je rekel Blaženi. Menihi so bili zadovoljni in veseli besed Blaženega.</p>
<footer>
<p>Translated by <span class='author'>Božič</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>

<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='snp4.13' lang='sl'>
<header>
<ul>
<li class='division'>Sutta Nipata</li>
</ul>
<h1>4:13 Mahābyūha Sutta—Daljše učenje o slepi ulici</h1>
</header>
<blockquote class='gatha'>
<p><a class='ah' id='ah1'></a> <i>Vsi, ki bivajo v pogledih,<br>
prepirljivo govorijo: »Le to je resnica«—<br>
so vsi taki kritizirani<br>
ali so lahko tudi pohvaljeni?</i></p>
<p><a class='ah' id='ah2'></a> Taka pohvala je premajhna za spokojnost.<br>
Toda naj vam povem o dveh sadovih prepirov.<br>
S tem videnjem se naj nobeden ne prepira,<br>
in naj bo to temeljno zatočišče za mir.</p>
<p><a class='ah' id='ah3'></a> Ne glede na vrsto dogovora,<br>
za izkušenega človeka ni potrebe, da se vpleta v njih.<br>
Le zakaj bi se vpletal,<br>
če v njem ni naklonjenosti do vsega, kar je videl ali slišal?</p>
<p><a class='ah' id='ah4'></a> Ko mislijo, da je morala najpomembnejša in da je čistost v samoomejevanju,<br>
sprejmejo svoje običaje in se jim poklonijo:<br>
»Naj vadimo prav tu in zdaj, saj v tem je čistost!«<br>
Tisti, ki mislijo, da so mojstri, se zgolj ohranjajo v bivanju.</p>
<p><a class='ah' id='ah5'></a> A ko prekrši svojo moralo in običaje,<br>
je razburjen, ker mu ni uspelo v svojih dejanjih.<br>
Hrepeni in si prizadeva za popolno svobodo od vsega nizkotnega,<br>
kot tisti, ki je izgubil svojo karavano in je daleč od doma.</p>
<p><a class='ah' id='ah6'></a> Vendar le z opuščanjem morale in običajev<br>
in kritiziranih ali odobravajočih dejanj,<br>
brez želja po »čistosti« ali »ne-čistosti«<br>
živel bo zadržan, celo na mir se ne bo vezal.</p>
<p><a class='ah' id='ah7'></a> Odvisni od nevedne teme ali od tega, kar je bilo zavrnjeno z odporom,<br>
ter odvisni od tega, kar je videno, slišano ali občuteno,<br>
brez osvobojenih želja po različnih oblikah obstoja,<br>
vzdihujejo po čistosti v onostranstvu.</p>
<p><a class='ah' id='ah8'></a> Če je kdo čemurkoli predan, je to delo hrepenenja;<br>
in kjer je prisotna vznemirjenost, je to zaradi oklepanja.<br>
Ampak za tistega, ki ne premine in se ponovno ne pojavlja,<br>
zakaj bi bil razburjen? Le po čem bi hrepenel?</p>
<p><a class='ah' id='ah9'></a> <i>Prav tej ideji, ki ji nekateri pravijo »univerzalna«,<br>
ji pravijo drugi, da je »pomanjkljiva«.<br>
Kateri od teh je pravi argument?<br>
Seveda, vsi trdijo, da so mojstri.</i></p>
<p><a class='ah' id='ah10'></a> Pravijo, da so njihove ideje popolne,<br>
ideje drugih pa pomanjkljive.<br>
S takimi sprejetimi stališči se prepirajo,<br>
vsak zase pravi, da je njegovo stališče pravilno.</p>
<p><a class='ah' id='ah11'></a> Če je zaradi zaničevanja nekdo pomanjkljiv,<br>
potem med temi »duhovnimi ljudmi« ni nihče izjema.<br>
Vsak zase razpravlja, da so ideje drugih pomanjkljive,<br>
medtem ko se vsi odločno držijo svojih.</p>
<p><a class='ah' id='ah12'></a> A če bi bilo čaščenje njihovih lastnih učenj<br>
tako resnično, kot sami hvalijo svoje,<br>
potem bi bile vsakogar trditve pravilne,<br>
saj bi bila čistost za vsakega posameznika osebna resnica.</p>
<p><a class='ah' id='ah13'></a> Toda za svetega moža ni ničesar, kar bi ga lahko vodilo:<br>
nobene teorije, ki so prisvojene med idejami.<br>
Tak človek je prerasel prepire,<br>
v nobeni od ponujenih idej ne vidi vrednosti.</p>
<p><a class='ah' id='ah14'></a> »Razumem, vidim, to je to!«—<br>
nekateri se tako zanašajo na čistost pogledov.<br>
Pa tudi, če je kaj uvidel, le kakšno korist ima od tega?<br>
Saj, ko se naslednjič pregrešijo, zopet pravijo, da je čistost nekje drugje.</p>
<p><a class='ah' id='ah15'></a> Kar človek res vidi, je to le ime in materija<br>
in s takim gledanjem bo razumel prav to.<br>
Naj vidi veliko ali malo, kar si želi,<br>
mojstri pravijo, da v tem zagotovo ni čistosti.</p>
<p><a class='ah' id='ah16'></a> Res ni enostavno voditi takega dogmatika,<br>
ki si postavlja v ospredje že izoblikovane poglede.<br>
Trdi, da je dobrota v tem, od česar je sam odvisen,<br>
trdi, da je on govornik »čistosti«, videc »realnosti«.</p>
<p><a class='ah' id='ah17'></a> A svetega moža, se na noben način ne da ovrednotiti:<br>
on ne sledi pogledom, ni privrženec znanja<br>
in na znanje vsakdanjih navad,<br>
ki se jih ljudje držijo, gleda ravnodušno.</p>
<p><a class='ah' id='ah18'></a> Modrijan, ki je razvezal posvetne vezi,<br>
se ne vpleta v nastale prepire:<br>
je miren med nemirnimi, je ravnodušen opazovalec<br>
in ničesar si ne jemlje vase, medtem ko drugi počno prav to.</p>
<p><a class='ah' id='ah19'></a> Ko je za seboj zapustil stare vplive<br>
in si ne ustvarja novih, ne deluje z željami.<br>
Ni dogmatik, modrec, je prost vseh prepričanj,<br>
ni zatopljen v svet in si ničesar ne očita.</p>
<p><a class='ah' id='ah20'></a> Za njega ni ničesar, za kar bi se moral boriti<br>
ali biti proti temu, kar je videl, slišal ali občutil.<br>
On, modrijan, je odložil svoje breme in je svoboden,<br>
brez novega oklepanja, brez inspiracij, s prenehanjem dejanj.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>

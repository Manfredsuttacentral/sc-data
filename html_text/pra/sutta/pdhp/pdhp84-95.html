<!DOCTYPE html>
<html>
<head>
<meta charset='UTF-8'>
<meta name='author' content='Margaret Cone'>
<title></title>
</head>
<body>
<article id='pdhp84-95' lang='pra'>
<header>
<ul>
<li class='division'>Patna Dharmapada</li>
</ul>
<h1>6. Śoka</h1>
</header>
<blockquote class='gatha'>
<p><a class='mc' id='84' data-uid='pdhp84'></a><span class='metre'>− − ⏑ − । − ,⏑ ⏑ । − ⏑ − − ।। − − ⏑ − । − ⏑ ,⏑ । − ⏑ − − Triṣṭubh × 4<br></span>ye keci śokā paridevitaṁ vā dukkhaṁ va lokamhi anekarūpaṁ ।<br>
<span class='metre'>⏑ − ⏑ − । ⏑ ,⏑ ⏑ । − ⏑ − − ।। ⏑ − ⏑ − । − ,⏑ ⏑ । − ⏑ − − ⏑<br></span> priyaṁ paṭicca prabhavanti ete priye asante na bhavanti ete ।।<br>
<span class='metre'>− − ⏑ − । − ,⏑ ⏑ । − ⏑ − − ।। − − ⏑ − । − − ,⏑ । − ⏑ − − Tuṭṭhubha × 4<br></span>ye keci sokā paridevitā vā dukkhā ca lokasmiṁ anekarūpā,<br>
<span class='metre'>⏑ − ⏑ − । ⏑ ,⏑ ⏑ । − ⏑ − − ।। ⏑ − ⏑ − । − ,⏑ ⏑ । − ⏑ − −<br></span> piyaṁ paṭicca pabhavanti ete piye asante na bhavanti ete.</p>
<p><a class='mc' id='85' data-uid='pdhp85'></a><span class='metre'>− − ⏑ − ,। ⏑ ⏑ − । − ⏑ − − ।। − − ⏑ − ,। − ⏑ ⏑ । − ⏑ − − Triṣṭubh × 4<br></span>tassā hi te sukhino vītaśokā yesaṁ priyaṁ nāsti kahiṁci loke ।<br>
<span class='metre'>− − ⏑ − । − ,⏑ ⏑ − । − ⏑ − − ।। ⏑ − ⏑ − । − ⏑ ,⏑ । − ⏑ − − ⏑<br></span> tassā aśokaṁ virajaṁ prātthayānā priyaṁ na kay<sup>i</sup>rātha kahiṁci loke ।।</p>
<p><a class='mc' id='86' data-uid='pdhp86'></a><span class='metre'>⏑ − ⏑ − । ⏑ − − − ।। − ⏑ − − । ⏑ − ⏑ −<br></span> gataddhuno viśokassa vipramuttassa sabbahiṁ ।<br>
<span class='metre'>− − − − । ⏑ − − − ।। ⏑ ⏑ − − । ⏑ − ⏑ −<br></span> sabbaggrantaprahīṇassa paridāhā na vijjati ।।</p>
<p><a class='mc' id='87' data-uid='pdhp87'></a><span class='metre'>− − − ⏑ । ⏑ − − − ।। − ⏑ ⏑ − । ⏑ − ⏑ −<br></span> yesāṁ sannicayo nāsti ye pariñātabhojanā ।<br>
<span class='metre'>− − − ⏑ । ⏑ − − − ।। ⏑ − − − । ⏑ − ⏑ −<br></span> ākāśe va śakuntānāṁ padaṁ tesāṁ durannayaṁ ।।</p>
<p><a class='mc' id='88' data-uid='pdhp88'></a><span class='metre'>− − − ⏑ । ⏑ − − − ।। − − − − । ⏑ − ⏑ −<br></span> śānto tassa mano hoti śāntā vācā ca kaṁmu ca ।<br>
<span class='metre'>− ⏑ − − । ⏑ − − − ।। ⏑ ⏑ − − । ⏑ − ⏑ −<br></span> saṁmadaṁñāvimuttassa upaśāntassa tāyino ।।</p>
<p><a class='mc' id='89' data-uid='pdhp89'></a><span class='metre'>− − ⏑ − । ⏑ ,⏑ ⏑ । − ⏑ − − ।। − − ⏑ − ,। − ⏑ ⏑ । − ⏑ − − Triṣṭubh × 2<br></span>yassendriyāṇi samathaṁ gatāni aśśā yathā sārathinā sudāntā ।<br>
<span class='metre'>⏑ − ⏑ − । − ⏑ ,⏑ । − ⏑ − − ।। − − ⏑ − । ⏑ ,⏑ ⏑ । − ⏑ − ⏑ − Triṣṭubh / Jagatī<br></span>prahīṇamānassa anāsavassa devā pi tassa prihayanti tāyino ।।</p>
<p><a class='mc' id='90' data-uid='pdhp90'></a><span class='metre'>− − ⏑ − । ⏑ ⏑ ⏑ − ।। − − − − । ⏑ − ⏑ − navipulā<br></span>dāntaṁ nayanti samitiṁ dāntaṁ rājābhirūhati ।<br>
<span class='metre'>− − − − । ⏑ − − − ।। − ⏑ − − । ⏑ − ⏑ −<br></span> dānto śreṣṭho manuṣyesu yo ’tivāde titikkhati ।।</p>
<p><a class='mc' id='91' data-uid='pdhp91'></a><span class='metre'>⏑ ⏑ − ⏑ । ⏑ − − − ।। − − − − । ⏑ − ⏑ −<br></span> varam assatarā dāntā ājāneyā ca sendhavā ।<br>
<span class='metre'>− ⏑ − ⏑ । ⏑ − − − ।। − − − − । ⏑ − ⏑ −<br></span> kuñjarā va mahānāgā āttā dānto tato varaṁ ।।</p>
<p><a class='mc' id='92' data-uid='pdhp92'></a><span class='metre'>⏓ ⏓ − ⏑ − । ⏑ − − − ।। − − ⏑ ⏑ । ⏑ − ⏑ −<br></span> na hi tehi jānajātehi tāṁ bhūmim abhisaṁbhave ।<br>
<span class='metre'>⏑ − ⏑ − । ⏑ − − − ।। − − − − । ⏑ − ⏑ −<br></span> yathā ’ttanā sudāntena dānto dāntena gacchati ।।</p>
<p><a class='mc' id='93' data-uid='pdhp93'></a><span class='metre'>− − ⏑ − । − ⏑ ⏑ − ।। − − ⏑ ⏑ । ⏑ − ⏑ − bhavipulā<br></span>śelo yathā ekaghano vātena na samīrati ।<br>
<span class='metre'>− − − − । ⏑ − − − ।। ⏑ ⏑ − − । ⏑ − ⏑ −<br></span> evaṁ nindāpraśaṁsāsu na samīranti paṇḍitā ।।</p>
<p><a class='mc' id='94' data-uid='pdhp94'></a><span class='metre'>⏑ − ⏑ − । − − − − ।। − − − ⏑ । ⏑ − ⏑ − mavipulā<br></span>anikkaṣāyo kāṣāyaṁ yo vastaṁ paridhehiti ।<br>
<span class='metre'>⏑ − − ⏑ । ⏑ − − − ।। ⏑ − − − । ⏑ − ⏑ −<br></span> apeto damasaccena na so kāṣāyam ar<sup>i</sup>hati ।।</p>
<p><a class='mc' id='95' data-uid='pdhp95'></a><span class='metre'>− ⏑ − ⏑ । ⏑ − − − ।। − − ⏑ ⏑ । ⏑ − ⏑ −<br></span> yo tu vāntakaṣāyassa śīlehi susamāhito ।<br>
<span class='metre'>⏑ − − ⏑ । ⏑ − − − ।। ⏑ − − − । ⏑ − ⏑ −<br></span> upeto damasaccena sa ve kāṣāyam ar<sup>i</sup>hati ।।</p>
</blockquote>
<p class='endsection'>Śokavarggaḥ</p>
<footer>
<p><span class='author'>Margaret Cone</span></p>
<p><cite class='book' translate='no'>Patna Dharmapada</cite> (1989)</p>
<p>Dr. Cone’s text has been reproduced with the kind consent of The Pali Text Society, Oxford, England</p>
<p>Dr. Cone’s text has been reproduced from the Journal of the Pali Text Society, Volume XIII (1989), pp. 101–217. Cone’s text has been reproduced as printed as close as possible.</p>
<p>With Pāḷi Parallels, Metrical Commentary, Notes and Indexes compiled by Ānandajoti Bhikkhu (2007): <a href='http://www.ancient-buddhist-texts.net/Buddhist-Texts/C5-Patna/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

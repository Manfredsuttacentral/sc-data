<!DOCTYPE html>
<html>
<head>
<meta charset='UTF-8'>
<meta name='author' content='Margaret Cone'>
<title></title>
</head>
<body>
<article id='pdhp174-194' lang='pra'>
<header>
<ul>
<li class='division'>Patna Dharmapada</li>
</ul>
<h1>11. Bāla</h1>
</header>
<blockquote class='gatha'>
<p><a class='mc' id='174' data-uid='pdhp174'></a><span class='metre'>⏑ − ⏑ − । − ,− − − ।। ⏑ − − ⏑ ⏑ । ⏑ − ⏑ − mavipulā / 9 syllables<br></span>caranti bālā dummedhā amitteṇa-r-iva āttanā ।<br>
<span class='metre'>⏑ − − − । ⏑ − − − ।। − − ⏑ ⏑ । ⏑ − ⏑ −<br></span> karontā pāpakaṁ kammaṁ yaṁ hoti kaṭukapphalaṁ ।।</p>
<p><a class='mc' id='175' data-uid='pdhp175'></a><span class='metre'>⏑ − ⏑ − । ⏑ − − − ।। − − − ⏑ । ⏑ − ⏑ −<br></span> kathañ ca taṁ kare kaṁmaṁ yaṁ kattā anutappati ।<br>
<span class='metre'>− ⏑ − ⏑ । ⏑ − − − ।। ⏑ − − ⏑ । ⏑ − ⏑ −<br></span> yassa aṁśumukho rodaṁ vipākaṁ paṭisevati ।।</p>
<p><a class='mc' id='176' data-uid='pdhp176'></a><span class='metre'>− ⏑ − − । ⏑ − − − ।। − − − − । ⏑ − ⏑ −<br></span> taṁ ca kaṁmaṁ kataṁ sādhu yaṁ kattā nānutappati ।<br>
<span class='metre'>− − ⏑ − । − ⏑ ⏑ − ।। ⏑ − − ⏑ । ⏑ − ⏑ − bhavipulā<br></span>yassa pratīto sumano vipākaṁ paṭisevati ।।</p>
<p><a class='mc' id='177' data-uid='pdhp177'></a><span class='metre'>− ⏑ − ⏑ । ⏑ − − − ।। − − − − । ⏑ − ⏑ −<br></span> yāvad eva anatthāya ñāttaṁ bālassa jāyati ।<br>
<span class='metre'>− ⏑ − − । ⏑ − − − ।। − ⏑ − ⏑ । ⏑ − ⏑ −<br></span> hanti bālassa śukrāṅggaṁ (?) muddham assa nipātaye ।।</p>
<p><a class='mc' id='178' data-uid='pdhp178'></a><span class='metre'>⏓ ⏓ − − ⏑ । ⏑ − − − ।। ⏑ − − − । ⏑ − ⏑ −<br></span> asatāṁ bhāvanam icchanti purekkhārañ ca bhikkhusu ।<br>
<span class='metre'>− − − ⏑ । ⏑ − − − ।। − − ⏑ ⏑ । ⏑ − ⏑ −<br></span> āvāsesu ca essar<sup>i</sup>yaṁ pūjāṁ parakulesu ca ।।</p>
<p><a class='mc' id='179' data-uid='pdhp179'></a><span class='metre'>⏑ − ⏑ ⏑ । ⏑ − − − ।। ⏑ − − ⏑ । ⏑ − ⏑ −<br></span> mameva katamannentu gṛhī pravrajitā ca ye ।<br>
<span class='metre'>⏑ − ⏑ ⏑ । ⏑ − − − ।। − − − − । ⏑ − ⏑ −<br></span> na me pratibalā assa kiccā ’kiccesu kesuci ।।</p>
<p><a class='mc' id='180' data-uid='pdhp180'></a><span class='metre'>⏑ ⏑ − − । ⏑ − − − ।। − − − − । ⏑ − ⏑ −<br></span> iti bālassa saṁkappo icchāmāno ca vaddhati ।<br>
<span class='metre'>− − ⏑ − । − ⏑ ⏑ − ।। − − − − । ⏑ − ⏑ − bhavipulā<br></span>aṁñā hi lābhopaniśā aṁñā nibbāṇagāminī ।।</p>
<p><a class='mc' id='181' data-uid='pdhp181'></a><span class='metre'>− ⏑ − − । ⏑ − − − ।। − − − − । ⏑ − ⏑ −<br></span> evam etaṁ yathābhūtaṁ paśśaṁ buddhassa sāvako ।<br>
<span class='metre'>− − − − । ⏑ − − − ।। ⏑ − ⏑ ⏑ । ⏑ − ⏑ −<br></span> sakkāraṁ nābhinandeyā vivekam anubrūhaye ।।</p>
<p><a class='mc' id='182' data-uid='pdhp182'></a><span class='metre'>⏑ − − − । ⏑ − − − ।। − − ⏑ ⏑ । ⏑ − ⏑ −<br></span> jayaṁ ve manyate bālo vācāya paruṣaṁ bhaṇaṁ ।<br>
<span class='metre'>⏑ − − ⏑ । ⏑ − − − ।। − ⏑ − − । ⏑ − ⏑ −<br></span> satāṁ hesa jayo hoti yā titikkhā vijānato ।।</p>
<p><a class='mc' id='183' data-uid='pdhp183'></a><span class='metre'>⏓ ⏓ − − ⏑ । ⏑ − − − ।। − ⏑ − ⏑ । ⏑ − ⏑ −<br></span> abalaṁ tassa balaṁ hoti yassa bālabalaṁ balaṁ ।<br>
<span class='metre'>⏑ − ⏑ − । ⏑ − − − ।। ⏑ ⏑ − − । ⏑ − ⏑ −<br></span> balassa dhammaguttassa paṭivattā na vijjati ।।</p>
<p><a class='mc' id='184' data-uid='pdhp184'></a><span class='metre'>− − − − । ⏑ − − ।। − ⏑ − − । ⏑ − ⏑ − 7 syllables<br></span>yo bālo bālamānī paṇḍito cāpi tattha so ।<br>
<span class='metre'>− − ⏑ − । ⏑ ⏑ − − ।। ⏑ − − − । ⏑ − ⏑ − savipulā<br></span>bālo tu paṇḍitamānī sa ve bālo ti vuccati ।।</p>
<p><a class='mc' id='185' data-uid='pdhp185'></a><span class='metre'>− − − ⏑ । ⏑ − − − ।। − − − − । ⏑ − ⏑ −<br></span> drīghā assupato rātrī drīghaṁ śāntassa yojanaṁ ।<br>
<span class='metre'>− − − − । − ,− − − ।। − − ⏑ ⏑ । ⏑ − ⏑ − mavipulā<br></span>drīgho bālānā saṁsāro saddhaṁmam avijānatāṁ ।।</p>
<p><a class='mc' id='186' data-uid='pdhp186'></a><span class='metre'>− ⏑ − − । ⏑ − − − ।। − ⏑ − ⏑ । ⏑ − ⏑ −<br></span> pūtimacche kuśāggreṇa yo naro upanahyati ।<br>
<span class='metre'>⏑ − ⏑ − । − ,− − − ।। − − − − । ⏑ − ⏑ − mavipulā<br></span>kuśā pi pūtiṁ vāyanti evaṁ bālopasevanā ।।</p>
<p><a class='mc' id='187' data-uid='pdhp187'></a><span class='metre'>⏑ ⏑ − ⏑ । ⏑ − − − ।। − ⏑ − ⏑ । ⏑ − ⏑ −<br></span> tagarañ ca palāśamhi yo naro upanahyati ।<br>
<span class='metre'>− − ⏑ ⏑ । ⏑ − − − ।। − − − − । ⏑ − ⏑ −<br></span> pattaṁ pi surabhiṁ vāti evaṁ dhīropasevanā ।।</p>
<p><a class='mc' id='188' data-uid='pdhp188'></a><span class='metre'>⏑ ⏑ − − । ⏑ − − − ।। ⏑ − − ⏑ । ⏑ − ⏑ −<br></span> akaronto pi ce pāpaṁ karonte upasevati ।<br>
<span class='metre'>− ⏑ − − । ⏑ − − − ।। ⏑ − − − । ⏑ − ⏑ −<br></span> śaṅkiyo hoti pāpamhi avaṇṇo cāssa rūhati ।।</p>
<p><a class='mc' id='189' data-uid='pdhp189'></a><span class='metre'>− ⏑ − − । − ⏑ − − ।। − − − − । ⏑ − ⏑ − ravipulā<br></span>sevamāno sevamāne saṁpuṭṭho saṁphusaṁ pare ।<br>
<span class='metre'>⏑ − − − । ⏑ − − − ।। ⏑ − − ⏑ । ⏑ − ⏑ −<br></span> śaro litto kalāpe vā alitte upaliṁpati ।<br>
<span class='metre'>⏑ ⏑ − ⏑ । ⏑ − − − ।। − ⏑ − ⏑ । ⏑ − ⏑ −<br></span> upalepabhayā dhīro neva pāpasakhā siyā ।।</p>
<p><a class='mc' id='190' data-uid='pdhp190'></a><span class='metre'>− − ⏑ ⏑ । ⏑ − − − ।। − − − − । ⏑ − ⏑ −<br></span> tassā phalapuṭasseva ñāyyā saṁpākam āttano ।<br>
<span class='metre'>⏑ − − − । ⏑ − − − ।। − − − − । ⏑ − ⏑ −<br></span> asanto nopaseveyā santo seveya paṇḍito ।।</p>
<p><a class='mc' id='191' data-uid='pdhp191'></a><span class='metre'>− − − − । ⏑ − − − ।। − ⏑ − − । ⏑ − ⏑ −<br></span> yāvaj jīvaṁ pi ce bālo paṇḍite pay<sup>i</sup>rupāsati ।<br>
<span class='metre'>− ⏑ − − । ⏑ − − − ।। − − − ⏑ । ⏑ − ⏑ −<br></span> neva dhammaṁ vijānāti dravvī sūparasān iva ।।</p>
<p><a class='mc' id='192' data-uid='pdhp192'></a><span class='metre'>⏑ − ⏑ ⏑ । ⏑ − − − ।। − ⏑ − − । ⏑ − ⏑ −<br></span> muhuttam api ce praṁño paṇḍite pay<sup>i</sup>rupāsati ।<br>
<span class='metre'>− − − − । ⏑ − − − ।। − − − ⏑ । ⏑ − ⏑ −<br></span> khipraṁ dhammaṁ vijānāti jivhā sūparasān iva ।।</p>
<p><a class='mc' id='193' data-uid='pdhp193'></a><span class='metre'>− − − − । ⏑ − − − ।। ⏑ − − − । ⏑ − ⏑ −<br></span> nāppaṁ pāpassa maṁñeyā na me taṁ āgamiṣyati ।<br>
<span class='metre'>⏑ ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> udabindunipātena udakuṁbho pi pūrati ।।<br>
<span class='metre'>− ⏑ − − । − ,− − − ।। − ⏑ − − । ⏑ − ⏑ − mavipulā<br></span>pūrate bālo pāpassa thokathokaṁ pi ācinaṁ ।</p>
<p><a class='mc' id='194' data-uid='pdhp194'></a><span class='metre'>− − − − । ⏑ − − − ।। ⏑ − − − । ⏑ − ⏑ −<br></span> nāppaṁ puṁñassa manyeyā na me taṁ āgamiṣyati ।।<br>
<span class='metre'>⏑ ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> udabindunipātena udakumbho pi pūrati ।<br>
<span class='metre'>− ⏑ − − । − ,− − − ।। − ⏑ − − । ⏑ − ⏑ − mavipulā<br></span>pūrate praṁño puṁñassa thokathokaṁ pi ācinaṁ ।।</p>
</blockquote>
<p class='endsection'>Bālavarggaḥ<br>
Bālavaggo</p>
<footer>
<p><span class='author'>Margaret Cone</span></p>
<p><cite class='book' translate='no'>Patna Dharmapada</cite> (1989)</p>
<p>Dr. Cone’s text has been reproduced with the kind consent of The Pali Text Society, Oxford, England</p>
<p>Dr. Cone’s text has been reproduced from the Journal of the Pali Text Society, Volume XIII (1989), pp. 101–217. Cone’s text has been reproduced as printed as close as possible.</p>
<p>With Pāḷi Parallels, Metrical Commentary, Notes and Indexes compiled by Ānandajoti Bhikkhu (2007): <a href='http://www.ancient-buddhist-texts.net/Buddhist-Texts/C5-Patna/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

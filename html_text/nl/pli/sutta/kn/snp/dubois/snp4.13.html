<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp4.13' lang='nl'>
<header>
<ul>
<li class='division'>Sutta Nipāta&#160;4.13</li>
</ul>
<h1>de grote voordracht over de doodlopende straat</h1>
</header>
<blockquote class='gatha'>
<p><a class='sc' id='1'></a><a class='vnp' id='vnp895'></a>[Vraagsteller:]<br>
‘Is voor al diegenen die redetwisten<br>
Doordat ze een vaste opinie aanhangen,<br>
In zichzelf gekeerd verklarend: ‘Dit is de enige Waarheid’,<br>
Het uiteindelijke loon niet beperkt<br>
Tot lof of tot hoon ? ’</p>
<p><a class='sc' id='2'></a><a class='vnp' id='vnp896'></a>[de Boeddha:]<br>
‘De glorie die zij oogsten is een bagatel,<br>
Onvoldoende om vrede te brengen.<br>
Ik zeg u: disputen dragen slechts twee vruchten:<br>
Lof en hoon.<br>
Wie dit inziet, zal zich ver van debatten houden,<br>
En niet-debatteren als de basis van vrede beschouwen.’</p>
<p><a class='sc' id='3'></a><a class='vnp' id='vnp897'></a>‘De Wijze die wéét laat zich niet in met<br>
Persoonlijke opinies.<br>
Waarom zou iemand die alles heeft losgelaten<br>
Zich hiermee inlaten ?<br>
De Wijze verkneukelt zich immers niet<br>
In wat gezien of gehoord is.’</p>
<p><a class='sc' id='4'></a><a class='vnp' id='vnp898'></a>‘Zij die deugdzaamheid als het hoogste doel achten,<br>
Leggen zich toe op zuiverheid en religieuze beoefening.<br>
Zij zeggen:<br>
‘Enkel hierdoor kan zuiverheid gerealiseerd worden’.<br>
Zo overtuigen zij zichzelf<br>
Op deze manier goed bezig te zijn.<br>
Helaas worden zij geconfronteerd met verder ‘worden’.</p>
<p><a class='sc' id='5'></a><a class='vnp' id='vnp899'></a>‘Iemand die verzaakt aan zijn precepten<br>
En beoefening<br>
Is geagiteerd omdat hij beseft dat hij gefaald heeft.<br>
Hij verlangt—hij smacht ernaar—om gezuiverd te worden,<br>
Zoals een arme reiziger verlangt —<br>
En smacht—naar huis.’</p>
<p><a class='sc' id='6'></a><a class='vnp' id='vnp900'></a>‘Maar hij die<br>
Deugdzaam gedrag en religieuze beoefening<br>
Achter zich gelaten heeft,<br>
Evenals alle laakbare en niet-laakbare daden,<br>
En die niet snakt naar ‘zuiverheid’ en ‘onzuiverheid’,<br>
Verblijft vredig,<br>
Vrij van elk grijpen.<br>
Hij houdt zich ver van het ontsteken van nieuw kamma.’</p>
<p><a class='sc' id='7'></a><a class='vnp' id='vnp901'></a>‘Zij die zich vastklampen aan ascetische beoefening en zelfkwelling,<br>
Of aan wat gezien is, gehoord is of gedacht,<br>
Zij huilen met hoge stem naar zuivering,<br>
Maar zij hebben hun begeerte naar ‘worden’ en ‘niet worden’<br>
Niet losgelaten.’</p>
<p><a class='sc' id='8'></a><a class='vnp' id='vnp902'></a>‘Hunkering spruit voort uit verlangen,<br>
Zoals uit elke persoonlijke opinie inzake het bestaan<br>
Angst ontstaat.<br>
Maar iemand voor wie er geen dood en wedergeboorte is,<br>
Zal niet angstig zijn.<br>
Waar zou hij immers naar verlangen?’</p>
<p><a class='sc' id='9'></a><a class='vnp' id='vnp903'></a>[Vraagsteller:]<br>
‘Een doctrine die door sommigen de hemel wordt ingeprezen,<br>
Wordt door anderen als minderwaardig beschouwd.<br>
Vermits beide partijen zichzelf als experts beschouwen<br>
Stelt zich de vraag wie er gelijk heeft.’</p>
<p><a class='sc' id='10'></a><a class='vnp' id='vnp904'></a>[de Boeddha:]<br>
‘Zij verklaren dat hun eigen opinie perfect is.<br>
Zij zeggen dat de opinie van anderen minderwaardig is.<br>
Zo bakkeleien zij; zo discuteren zij;<br>
Alle partijen zeggen dat ze het bij het rechte eind hebben.’</p>
<p><a class='sc' id='11'></a><a class='vnp' id='vnp905'></a>‘Wanneer een opinie minderwaardig en verfoeilijk is<br>
Doordat een tegenstander deze opinie beledigt,<br>
Dan bezit geen enkele opinie ook maar enige verdienste.<br>
Want iedereen zegt dat de opinie van de andere<br>
Minderwaardig en verfoeilijk is,<br>
Terwijl ondertussen de eigen visie nadrukkelijk wordt verheerlijkt.’</p>
<p><a class='sc' id='12'></a><a class='vnp' id='vnp906'></a>‘Zoals ze hun eigen opinies vereren,<br>
Zo verheerlijken ze ook hun eigen Pad.<br>
Wanneer alle doctrines wáár zouden zijn,<br>
Dan zou zuiverheid hen allen persoonlijk toebehoren.’</p>
<p><a class='sc' id='13'></a><a class='vnp' id='vnp907'></a>‘Een ware Brahmaan zal zich niet door anderen laten leiden<br>
Wat dogmatische doctrines betreft;<br>
Daarom heeft hij alle disputen achter zich gelaten.<br>
Hij zal geen enkele doctrine als superieur beschouwen.’</p>
<p><a class='sc' id='14'></a><a class='vnp' id='vnp908'></a>‘Sommigen declareren:‘Ik wéét het. Ik zíe het. Zó is het’.<br>
—Sommigen geloven dat ze zuiverheid kunnen<br>
Bereiken door doctrines.<br>
Maar als zij ‘zien’, wat maakt het uit ?<br>
Zij vergissen zich schromelijk door te<br>
Verklaren dat zuiverheid kan voorspruiten uit iets anders.’</p>
<p><a class='sc' id='15'></a><a class='vnp' id='vnp909'></a>‘Door te ‘zien’, ziet een persoon énkel<br>
Lichamelijke en mentale verschijnselen.<br>
Wanneer hij dit gezien heeft, kent en wéét hij énkel deze twee.<br>
Of hij nu veel ziet of weinig,<br>
Dit brengt hem geen zuiverheid.<br>
Zo zegt de Wijze.’</p>
<p><a class='sc' id='16'></a><a class='vnp' id='vnp910'></a>‘Een persoon, vastgeroest in zijn visies,<br>
Zal dit niet gemakkelijk verstaan.<br>
Hij volgt immers blindelings de doctrine<br>
Die hij zich eigen heeft gemaakt.<br>
Over de doctrine waaraan hij zich afhankelijk heeft gemaakt, zegt hij<br>
Dat ze mooi is, dat ze zuiver is.<br>
Deze doctrine erkent hij als de Waarheid.’</p>
<p><a class='sc' id='17'></a><a class='vnp' id='vnp911'></a>‘De ware Brahmaan laat zich geen dingen opdringen,<br>
Volgt evenmin blindelings doctrines.<br>
Hij is zelfs ongebonden ten overstaan van kennis.<br>
Hij kent de vele doctrines waaraan de anderen zich hechten.<br>
Zij laten hem koud.’</p>
<p><a class='sc' id='18'></a><a class='vnp' id='vnp912'></a>‘De Wijze die zich bevrijd heeft van de ketens van de wereld,<br>
Laat zich niet verleiden tot<br>
Enig standpunt in een debat.<br>
Tussen al diegenen die niet vredig zijn, illustreert hij vrede.<br>
Hij blijft gelijkmoedig.<br>
Zo grijpt hij niet naar datgene waar de anderen naar grijpen.’</p>
<p><a class='sc' id='19'></a><a class='vnp' id='vnp913'></a>‘Hij heeft de oude bezoedelingen overwonnen<br>
En er geen nieuwe aangemaakt.<br>
Hij wordt niet bemeesterd door hechting.<br>
Hij is ondogmatisch.<br>
Hij is volkomen bevrijd van doctrines.<br>
Hij is wijs.<br>
Hij is niet bezoedeld door de wereld.<br>
Hij beklaagt zich niet.’</p>
<p><a class='sc' id='20'></a><a class='vnp' id='vnp914'></a>‘Hij is vredig temidden van alle doctrines,<br>
Die gezien, gehoord of gedacht zijn.<br>
Hij vormt zich geen opinies. Hij heeft geen wensen.<br>
Hij heeft zijn last neergelegd.<br>
De Wijze is totaal bevrijd.<br>
Hij bedwingt zichzelf niet voor wat tijdelijk is.<br>
Evenmin hunkert hij ernaar.’</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ATTHAKAVAGGA—De Vrede van de Boeddha</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>

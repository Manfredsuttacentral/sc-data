<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp4.2' lang='nl'>
<header>
<ul>
<li class='division'>Sutta Nipāta&#160;4.2</li>
</ul>
<h1>de voordracht over de grot</h1>
</header>
<blockquote class='gatha'>
<p><a class='sc' id='1'></a><a class='vnp' id='vnp772'></a>Zich vastklittend aan dit bestaan, vol bezoedelingen,<br>
Dwaalt hij rond in verwarring.<br>
Zo slijt hij zijn dagen<br>
—Ver verwijderd van onthechting—<br>
In zintuiglijke begeerte en in zintuiglijk genot.<br>
In deze wereld valt het niet gemakkelijk<br>
Om beide los te laten.</p>
<p><a class='sc' id='2'></a><a class='vnp' id='vnp773'></a>Moeilijk is het om hen te bevrijden<br>
Die—verweven met de charme van het bestaan—<br>
Vastgeklonken zijn aan het lokkende ‘worden’.<br>
Voorwaar,<br>
Bevrijd wordt men niet door anderen !</p>
<p><a class='sc' id='3'></a><a class='vnp' id='vnp774'></a>Verlangend naar wat geweest is én naar wat tot ‘worden’ komt,<br>
Hongeren zij naar zintuiglijk genot.<br>
Begerig, inhalig, gehecht en geobsedeerd door verlangens,<br>
Verstrikt in onvrede.<br>
Getooid in ellende, weeklagen zij:<br>
‘Wat zal er van ons geworden wanneer wij sterven ?’</p>
<p><a class='sc' id='4'></a><a class='vnp' id='vnp775'></a>Daarom zal een Wijze zich hierop richten:<br>
Doe niets waarvan je weet<br>
Dat het niet in harmonie is met de wereld.<br>
Het leven is immers kort,<br>
Weet de Wijze.</p>
<p><a class='sc' id='5'></a><a class='vnp' id='vnp776'></a>Je ziet hen ronddolen in de wereld,<br>
Dorstend naar ‘worden’.<br>
Geketend aan hunkering<br>
Naar ‘worden’ en ‘niet-worden’.<br>
Onwetend kermen zij in het aangezicht van de dood.</p>
<p><a class='sc' id='6'></a><a class='vnp' id='vnp777'></a>Zie hen ronddolen in hun tomeloze zelfzucht,<br>
Spartelend als vissen in de ondiepe kreken van een opdrogende stroom.<br>
Wanneer je dit ontwaart, leef dan onbaatzuchtig,<br>
Zonder verlangens te baren naar ‘worden’.</p>
<p><a class='sc' id='7'></a><a class='vnp' id='vnp778'></a>Dit verlangen naar ‘worden’ en ‘niet-worden’ beteugelend,<br>
Door het heldere begrip van de oorsprong van alle zintuiglijke<br>
ervaringen.<br>
Zo bevrijd van begeerte<br>
En zich onthoudend van alles wat hij zichzelf ooit zou kunnen<br>
verwijten,<br>
Hecht de Wijze zich niet aan wat gezien of gehoord wordt.</p>
<p><a class='sc' id='8'></a><a class='vnp' id='vnp779'></a>Door zijn helder begrip van concepten,<br>
Heeft hij de stroom overgestoken.<br>
De Wijze hecht zich niet aan bezittingen.<br>
Door opmerkzaam te leven, heeft hij de pijl uitgerukt.<br>
Hij hunkert niet naar deze wereld,<br>
Noch naar de volgende.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ATTHAKAVAGGA—De Vrede van de Boeddha</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp4.16' lang='nl'>
<header>
<ul>
<li class='division'>Sutta Nipāta&#160;4.16</li>
</ul>
<h1>de voordracht van sariputta</h1>
</header>
<blockquote class='gatha'>
<p><a class='sc' id='1'></a><a class='vnp' id='vnp955'></a>[Sariputta:]<br>
‘Nooit heb ik een leraar gezien of gehoord,<br>
Met zulke heerlijke woorden.<br>
Hij kwam van de Tusita hemel<br>
Voor de vele [mensen hier]’.</p>
<p><a class='sc' id='2'></a><a class='vnp' id='vnp956'></a>‘De Ziener verschijnt aldus met zijn goden<br>
Voor de wereld;<br>
Door de duisternis te verdrijven<br>
Heeft hij zichzelf tot Ontwaken gebracht’</p>
<p><a class='sc' id='3'></a><a class='vnp' id='vnp957'></a>‘Aan deze Boeddha,<br>
Die onafhankelijk is,<br>
Die Zo is,<br>
Die gekomen is met zijn volgelingen,<br>
Stel ik een vraag voor diegenen<br>
Die geketend zijn’.</p>
<p><a class='sc' id='4'></a><a class='vnp' id='vnp958'></a>‘Voor een monnik, die door de wereld uitgespuwd is,<br>
Die eenzame plaatsen bewoont,<br>
Aan de voet van een boom, op begraafplaatsen,<br>
En in berggrotten’.</p>
<p><a class='sc' id='5'></a><a class='vnp' id='vnp959'></a>‘Hoeveel angstaanjagende dingen zijn er niet,<br>
Waarvoor een monnik niet hoeft te beven,<br>
Wanneer hij slaapt in hoge en lage plaatsen,<br>
In zijn rustig afgezonderd verblijf ?’</p>
<p><a class='sc' id='6'></a><a class='vnp' id='vnp960'></a>‘Hoeveel gevaren moet de monnik<br>
Bemeesteren,<br>
In zijn afgezonderd verblijf,<br>
Om dáár naartoe te gaan waar hij nooit tevoren was ?’</p>
<p><a class='sc' id='7'></a><a class='vnp' id='vnp961'></a>‘Voor de overtuigde monnik:<br>
Op welke manier moet hij zich uitdrukken ?<br>
Welke activiteit moet hij ontplooien ?<br>
Welke zijn zijn precepten ?<br>
Wat is zijn religieuze beoefening ?’</p>
<p><a class='sc' id='8'></a><a class='vnp' id='vnp962'></a>‘Welke training moet hij ondergaan<br>
—Hij die geconcentreerd, wijs en aandachtig is—<br>
Hoe kan hij zich zuiveren van zijn onzuiverheden<br>
Zoals de zilversmid het zilver zuivert ?’</p>
<p><a class='sc' id='9'></a><a class='vnp' id='vnp963'></a>[De Boeddha:]<br>
‘[Sariputta], Ik zal uitleggen aan jou, die het [reeds] weet,<br>
Wat comfort betekent voor iemand die<br>
Door de wereld is verstoten,<br>
Die in afzondering resideert,<br>
Die tot zelfrealisatie wil komen conform de Dhamma.’</p>
<p><a class='sc' id='10'></a><a class='vnp' id='vnp964'></a>‘Een overtuigde monnik,<br>
Die aandachtig is en een welomlijnd leven leidt,<br>
Hoeft niet te vrezen voor de vijf angsten:<br>
Paardenvliegen, muggen, slangen,<br>
Menselijk contact en viervoetige dieren.’</p>
<p><a class='sc' id='11'></a><a class='vnp' id='vnp965'></a>‘Hij hoeft de volgelingen van andere<br>
Religieuze leerstellingen niet te vrezen<br>
—Zelfs niet wanneer hij de veelvuldige bedreigingen<br>
Ervan onderkend.<br>
Door te zoeken naar datgene wat het goede bevordert,<br>
Zal hij ook andere moeilijkheden overwinnen.’</p>
<p><a class='sc' id='12'></a><a class='vnp' id='vnp966'></a>‘Hij zal koude en extreme hitte doorstaan,<br>
Zoals hij geconfronteerd zal worden met ziekte, honger en dorst.<br>
Ondanks deze beproevingen<br>
Zal de thuisloze zich inspannen<br>
Om de andere oever te bereiken.’</p>
<p><a class='sc' id='13'></a><a class='vnp' id='vnp967'></a>‘Hij zal niet stelen. Hij zal niet liegen.<br>
Hij zal liefdevolle vriendelijkheid betonen,<br>
Zowel voor hen die zwak zijn als voor hen die sterk zijn.<br>
Wanneer hij zich ervan bewust is dat<br>
Zijn geest bezoedeld is, verdrijft hij deze bezoedeling,<br>
Wetende: ‘Dit behoort tot de duisternis.’</p>
<p><a class='sc' id='14'></a><a class='vnp' id='vnp968'></a>‘Hij zal zich niet laten beïnvloeden<br>
Door boosheid en trots:<br>
Hij zal de wortels ervan resoluut vernietigen.<br>
Zo zal hij overwinnen wat gekoesterd wordt en wat niet.’</p>
<p><a class='sc' id='15'></a><a class='vnp' id='vnp969'></a>‘Door wijsheid hoog te schatten,<br>
Door zich te verheugen in wat ethisch prijswaardig is,<br>
Zal hij zijn problemen overwinnen.<br>
In zijn afgezonderde verblijfplaatsen zal hij zijn onvrede knechten.<br>
Vier klachten zal hij aldus te boven komen’.</p>
<p><a class='sc' id='16'></a><a class='vnp' id='vnp970'></a>‘Wat zal ik eten ?<br>
Waar zal ik eten ?<br>
Ik heb zo slecht geslapen !<br>
Waar zal ik vannacht slapen ?<br>
De monnik in training,<br>
De thuisloze,<br>
Moet zich ontdoen van deze wanhopige gedachten’.</p>
<p><a class='sc' id='17'></a><a class='vnp' id='vnp971'></a>‘Wanneer hem voedsel en kleding<br>
Wordt bezorgd op de juiste tijd,<br>
Weet hij wat genoeg is voor bevrediging.<br>
Door deze dingen te bewaken<br>
En door zorgvuldig te handelen in de dorpen,<br>
Zal hij—zelfs indien hij wordt uitgedaagd—<br>
Nooit één hard woord spreken.’</p>
<p><a class='sc' id='18'></a><a class='vnp' id='vnp972'></a>‘De ogen naar de grond gericht, niet geagiteerd,<br>
Meditatie beoefenend,<br>
Zal hij altijd waakzaam zijn.<br>
Beheerst en gelijkmoedig,<br>
Zal hij twijfel en zorgen afsnijden’.</p>
<p><a class='sc' id='19'></a><a class='vnp' id='vnp973'></a>‘Steeds aandachtig, zal hij een berisping opgewekt verwelkomen.<br>
Hij zal elke wrok vernietigen die zich [hierdoor] bij hem manifesteert<br>
Tegenover zijn medestanders in het heilige leven.<br>
Hij zal woorden spreken die waardevol zijn en van blijvende waarde.<br>
Hij zal zijn gedachten niet laten gaan over dingen<br>
Waarover de mensen roddelen’.</p>
<p><a class='sc' id='20'></a><a class='vnp' id='vnp974'></a>‘Verder zal hij zichzelf aandachtig trainen<br>
Om de vijf smetten in de wereld te verwijderen:<br>
Hij zal de begeerte overwinnen naar<br>
Vormen, geluiden, smaken, geuren en aanrakingen’.</p>
<p><a class='sc' id='21'></a><a class='vnp' id='vnp975'></a>‘Aandachtig, en met een goed bevrijde geest,<br>
Zal een monnik zijn hechting<br>
Aan deze dingen verwijderen.<br>
Door de zuivere Dhamma ten gepaste tijd te onderzoeken,<br>
Met een geconcentreerde geest,<br>
Zal hij een einde maken aan de duisternis’.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ATTHAKAVAGGA—De Vrede van de Boeddha</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>

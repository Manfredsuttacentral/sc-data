<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp167-178' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>13. Capítol dels mons</h1>
</header>
<blockquote class='gatha'>
<p><a class='sc' id='167' data-uid='dhp167'></a>No s’ha de tenir mals costums<br>
ni avesar-se a estar distret,<br>
no s’ha de seguir males doctrines<br>
ni anar amb el comú de la gent.</p>
<p><a class='sc' id='168' data-uid='dhp168'></a>S’ha d’estar alerta i no distreure’s,<br>
s’ha de tenir una bona conducta;<br>
qui té una bona conducta<br>
dorm bé en aquest món i en l’altre.</p>
<p><a class='sc' id='169' data-uid='dhp169'></a>S’ha de tenir una bona conducta<br>
i evitar la mala conducta;<br>
qui té una bona conducta<br>
dorm bé en aquest món i en l’altre.</p>
<p><a class='sc' id='170' data-uid='dhp170'></a>Aquell que contempla el món<br>
com si fos una bombolla,<br>
com si fos un miratge,<br>
el Rei de la Mort no el veu.</p>
<p><a class='sc' id='171' data-uid='dhp171'></a>Guaiteu aquest món,<br>
acolorit com un carro reial:<br>
els necis hi viatgen,<br>
però els savis el deixen passar.</p>
<p><a class='sc' id='172' data-uid='dhp172'></a>Aquell que abans es distreia<br>
i ara no es deixa emportar<br>
il·lumina aquest món<br>
com la lluna quan els núvols s’esvaeixen.</p>
<p><a class='sc' id='173' data-uid='dhp173'></a>Aquell que cobreix el mal que ha fet<br>
amb una acció beneficiosa<br>
il·lumina aquest món<br>
com la lluna quan els núvols s’esvaeixen.</p>
<p><a class='sc' id='174' data-uid='dhp174'></a>Aquest món està encegat,<br>
la minoria hi veu clar;<br>
són pocs els que van al cel,<br>
com ocells alliberats de la gàbia.</p>
<p><a class='sc' id='175' data-uid='dhp175'></a>Els cignes van pel camí del sol,<br>
els mags van per l’espai,<br>
els savis deixen el món<br>
conquerint Mara i el seu exèrcit.</p>
<p><a class='sc' id='176' data-uid='dhp176'></a>Per a la persona que menteix,<br>
—que ha faltat una llei sola—<br>
quan traspassa a l’altre món,<br>
no hi ha mal que es pugui desfer.</p>
<p><a class='sc' id='177' data-uid='dhp177'></a>Els gasius no van al món dels déus,<br>
la generositat, per al neci, no és res;<br>
però el savi, que dona amb alegria,<br>
és feliç al més enllà.</p>
<p><a class='sc' id='178' data-uid='dhp178'></a>Més que poder regnar<br>
damunt tota la terra,<br>
anar al cel,<br>
o dominar tots els mons,<br>
val el fruit de l’entrada al corrent.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

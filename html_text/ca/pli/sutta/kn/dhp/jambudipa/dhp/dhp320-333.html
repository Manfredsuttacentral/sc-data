<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp320-333' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>23. Capítol de l’elefant</h1>
</header>
<blockquote class='gatha'>
<p><a class='sc' id='320' data-uid='dhp320'></a>Com l’elefant en la batalla<br>
suporta la fletxa que ha sortit de l’arc,<br>
suportaré l’ofensa<br>
—molta és la gent de mala conducta!</p>
<p><a class='sc' id='321' data-uid='dhp321'></a>El rei cavalca l’elefant domat,<br>
i el porten entre la gentada;<br>
com que suporta l’ofensa,<br>
el millor entre els homes és el que està domat.</p>
<p><a class='sc' id='322' data-uid='dhp322'></a>Són excel·lents<br>
les mules domades,<br>
els cavalls de raça índia<br>
i els elefants de grans ullals.<br>
Aquell que es domina a si mateix<br>
és encara millor.</p>
<p><a class='sc' id='323' data-uid='dhp323'></a>No és amb aquests vehicles<br>
que es pot anar on no hi ha destí;<br>
si hom es domina a si mateix<br>
cavalca un elefant domat.</p>
<p><a class='sc' id='324' data-uid='dhp324'></a>L’elefant Dhanapala,<br>
de zel amarg, difícil de controlar,<br>
si està lligat no menja un mos;<br>
el de grans ullals recorda el bosc dels elefants.</p>
<p><a class='sc' id='325' data-uid='dhp325'></a>Quan ha menjat massa, obnubilat,<br>
endormiscat i rebolcant-se al jaç<br>
com un porcàs a qui tiren el pinso,<br>
mandrós, torna a ser un fetus.</p>
<p><a class='sc' id='326' data-uid='dhp326'></a>“Aquesta ment abans voltava errant,<br>
com volia, on li plaïa,<br>
avui la refrenaré bé,<br>
com el domador amb el ganxo<br>
refrena un elefant en zel.”</p>
<p><a class='sc' id='327' data-uid='dhp327'></a>Habitueu-vos a estar atents,<br>
guardeu la vostra pròpia ment,<br>
aixequeu-vos del mal pas<br>
com l’elefant enfonsat al llot.</p>
<p><a class='sc' id='328' data-uid='dhp328'></a>Si algú troba un company de camí<br>
prudent, resolt i de vida honesta<br>
que camini amb ell content i atent,<br>
superant tots els obstacles.</p>
<p><a class='sc' id='329' data-uid='dhp329'></a>Si algú troba un company de camí<br>
que no és prudent, resolt i de vida honesta<br>
que el deixi, com el rei deixa la terra conquerida<br>
i que camini sol com l’elefant a la selva—</p>
<p><a class='sc' id='330' data-uid='dhp330'></a>caminar sol és el millor,<br>
el neci fa mala companyia—<br>
que camini sol, sense fer mal,<br>
despreocupat com l’elefant a la selva.</p>
<p><a class='sc' id='331' data-uid='dhp331'></a>Bona és l’amistat quan hi ha necessitat,<br>
bo contentar-se amb qualsevol cosa,<br>
el mèrit és bo al final de la vida,<br>
i bo és abandonar tot sofriment.</p>
<p><a class='sc' id='332' data-uid='dhp332'></a>Bona és la maternitat al món,<br>
i bona la paternitat;<br>
bona és la igualtat al món,<br>
i bona la superioritat.</p>
<p><a class='sc' id='333' data-uid='dhp333'></a>Bona és la virtut fins la vellesa,<br>
bona és la fe comprovada,<br>
bo és obtenir coneixement,<br>
bo és abstenir-se de fer mal.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp33-43' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>3. Capítol de la ment</h1>
</header>
<blockquote class='gatha'>
<p><a class='sc' id='33' data-uid='dhp33'></a>La ment, vacil·lant i erràtica,<br>
és difícil de guardar i refrenar,<br>
però l’assenyat l’adreça,<br>
com la sageta el sageter.</p>
<p><a class='sc' id='34' data-uid='dhp34'></a>Com un peix llençat a terra,<br>
que algú ha tret fora de l’aigua,<br>
aquesta ment cueja<br>
fins que no surt del regne de Mara.</p>
<p><a class='sc' id='35' data-uid='dhp35'></a>És bo domar la ment,<br>
que és difícil de subjectar,<br>
va lleugera<br>
i es posa allà on li sembla;<br>
una ment ben domada aporta benestar.</p>
<p><a class='sc' id='36' data-uid='dhp36'></a>L’assenyat vigila la ment,<br>
que és difícil de veure,<br>
és subtil<br>
i es posa allà on li sembla;<br>
una ment ben vigilada aporta benestar.</p>
<p><a class='sc' id='37' data-uid='dhp37'></a>Els que refrenen la ment,<br>
que és esmunyedissa,<br>
solitària,<br>
incorpòria i secreta,<br>
s’alliberen del lligam de Mara.</p>
<p><a class='sc' id='38' data-uid='dhp38'></a>Aquell que no té la ment quieta,<br>
ignora l’ensenyament veritable<br>
i li manca constància,<br>
no creix en coneixement.</p>
<p><a class='sc' id='39' data-uid='dhp39'></a>Però si refrena la pensa,<br>
ha oblidat les ferides<br>
i ha deixat anar bé i mal,<br>
està despert i no té res a témer.</p>
<p><a class='sc' id='40' data-uid='dhp40'></a>Considereu que aquest cos és un gerro<br>
que encercla la ciutat de la ment,<br>
combateu Mara amb l’arma del coneixement<br>
i vigileu la conquesta sense repòs.</p>
<p><a class='sc' id='41' data-uid='dhp41'></a>Ai! Ben aviat aquest cos<br>
jaurà damunt la terra<br>
deixalla inconscient,<br>
inútil com un tronc.</p>
<p><a class='sc' id='42' data-uid='dhp42'></a>El mal que es fan els enemics<br>
o aquells que més s’odien<br>
pot fer-lo molt més gran<br>
una ment mal entrenada.</p>
<p><a class='sc' id='43' data-uid='dhp43'></a>Ni una mare, ni un pare,<br>
ni cap altre parent<br>
podria fer tant de bé<br>
com una ment ben entrenada.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp60-75' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>5. Capítol dels necis</h1>
</header>
<blockquote class='gatha'>
<p><a class='sc' id='60' data-uid='dhp60'></a>Llarga és la nit per al desvetllat,<br>
llarg el camí per al fatigat,<br>
llarg el revoltar dels necis<br>
que no coneixen la doctrina veritable.</p>
<p><a class='sc' id='61' data-uid='dhp61'></a>Si el caminant no troba algú<br>
igual o millor que ell mateix,<br>
val més que faci camí sol,<br>
el neci no fa companyia.</p>
<p><a class='sc' id='62' data-uid='dhp62'></a>“Tinc fills, tinc riqueses!”,<br>
això va pensant el neci;<br>
però si no es té a si mateix,<br>
per a què vol fills i riqueses?</p>
<p><a class='sc' id='63' data-uid='dhp63'></a>El neci que se sap estúpid<br>
és savi precisament per això;<br>
del neci que es creu un savi<br>
en veritat cal dir-ne “estúpid”.</p>
<p><a class='sc' id='64' data-uid='dhp64'></a>Per bé que tota la vida<br>
el neci segui amb el mestre,<br>
no tastarà la veritat;<br>
és com la cullera,<br>
que no coneix el gust de la sopa.</p>
<p><a class='sc' id='65' data-uid='dhp65'></a>Però si l’assenyat s’asseu<br>
un sol moment amb el mestre,<br>
al punt tasta la veritat;<br>
és com la llengua,<br>
que coneix el gust de la sopa.</p>
<p><a class='sc' id='66' data-uid='dhp66'></a>Els necis —desassenyats!—<br>
són enemics de si mateixos,<br>
perquè fan males accions<br>
que tenen un fruit amarg.</p>
<p><a class='sc' id='67' data-uid='dhp67'></a>Una acció no és bona<br>
si causa penediment,<br>
si hom en rep el resultat<br>
amb llàgrimes i plors.</p>
<p><a class='sc' id='68' data-uid='dhp68'></a>Però una acció és bona<br>
si no causa penediment,<br>
si hom en rep el resultat<br>
alegre i satisfet.</p>
<p><a class='sc' id='69' data-uid='dhp69'></a>El neci s’ho passa bé<br>
mentre no madura el mal,<br>
però, quan el mal madura,<br>
llavors troba els patiments.</p>
<p><a class='sc' id='70' data-uid='dhp70'></a>Encara que el neci mengi<br>
amb un bri d’herba anys i anys,<br>
comprendre l’ensenyament<br>
val setze vegades més.</p>
<p><a class='sc' id='71' data-uid='dhp71'></a>Una acció mal feta no es pot canviar<br>
ràpidament, com la llet es qualla,<br>
persegueix el neci cremant-lo<br>
com un foc ocult entre les cendres.</p>
<p><a class='sc' id='72' data-uid='dhp72'></a>La fama li arriba al neci<br>
per al seu propi perjudici,<br>
destrueix la seva sort<br>
com una maledicció:</p>
<p><a class='sc' id='73' data-uid='dhp73'></a>desitja una consideració immerescuda,<br>
preeminència entre els monjos,<br>
autoritat als monestirs<br>
i que el venerin a les cases.</p>
<p><a class='sc' id='74' data-uid='dhp74'></a>“Que vegin el que jo faig<br>
tant els monjos com els laics,<br>
que depenguin de mi en tot<br>
pel que cal o no cal fer.”<br>
Quan el neci pensa això<br>
el desig i l’orgull creixen.</p>
<p><a class='sc' id='75' data-uid='dhp75'></a>Però l’un és el camí del guany,<br>
l’altre, el que duu a l’estat de pau,<br>
sabent això, el monjo,<br>
el deixeble del Despert,<br>
que no celebri l’honor<br>
i aprengui a discriminar.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

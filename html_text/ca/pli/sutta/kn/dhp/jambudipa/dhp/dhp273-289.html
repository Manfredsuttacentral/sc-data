<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp273-289' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>20. Capítol del camí</h1>
</header>
<blockquote class='gatha'>
<p><a class='sc' id='273' data-uid='dhp273'></a>Dels camins, el de vuit etapes,<br>
de les veritats, les quatre paraules,<br>
de les virtuts, el desapassionament,<br>
i, dels homes, el que té ulls és el millor.</p>
<p><a class='sc' id='274' data-uid='dhp274'></a>Aquest és el camí,<br>
no n’hi ha d’altre,<br>
per netejar la visió;<br>
seguiu-lo, que Mara us enganya!</p>
<p><a class='sc' id='275' data-uid='dhp275'></a>Seguint-lo, posareu fi<br>
al sofriment;<br>
jo us l’he ensenyat<br>
perquè he descobert la manera<br>
d’extreure el dard.</p>
<p><a class='sc' id='276' data-uid='dhp276'></a>Vosaltres heu de fer l’esforç,<br>
els que han vingut l’expliquen,<br>
els meditadors que el segueixen<br>
s’alliberen del lligam de Mara.</p>
<p><a class='sc' id='277' data-uid='dhp277'></a>“Tot és efímer”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='sc' id='278' data-uid='dhp278'></a>“Tot és dolorós”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='sc' id='279' data-uid='dhp279'></a>“Tot és impersonal”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='sc' id='280' data-uid='dhp280'></a>Si un home és jove i fort,<br>
però és mandrós i no s’esforça,<br>
és depressiu i indolent,<br>
no trobarà el camí del coneixement.</p>
<p><a class='sc' id='281' data-uid='dhp281'></a>Aquell que vigila el que diu,<br>
controla la seva ment<br>
i no fa accions nocives,<br>
purificant les tres formes d’acció<br>
pot anar pel camí que han mostrat els savis.</p>
<p><a class='sc' id='282' data-uid='dhp282'></a>Amb la pràctica el coneixement creix,<br>
sense la pràctica, degenera,<br>
sabent que hi ha un doble camí<br>
que fa pujada i baixada,<br>
cal comportar-se talment<br>
que el coneixement augmenti.</p>
<p><a class='sc' id='283' data-uid='dhp283'></a>Talleu el desig i no pas l’arbre<br>
—del desig sorgeix la por—;<br>
tallant els desigs grans i petits,<br>
romangueu sense desig, oh monjos!</p>
<p><a class='sc' id='284' data-uid='dhp284'></a>Fins que en l’home no s’esfuma<br>
fins el desig més petit<br>
relacionat amb les dones,<br>
la pensa roman lligada<br>
com el vedell al pit matern.</p>
<p><a class='sc' id='285' data-uid='dhp285'></a>Talla la teva afecció<br>
com un lliri tardoral,<br>
desenvolupa el camí de la calma,<br>
l’estat de pau que ha ensenyat l’Acomplert.</p>
<p><a class='sc' id='286' data-uid='dhp286'></a>“Aquí passaré l’estació de les pluges,<br>
aquí l’hivern i l’estiu”,<br>
així reflexiona el neci<br>
inconscient del que pot passar.</p>
<p><a class='sc' id='287' data-uid='dhp287'></a>L’home que té preocupacions,<br>
cansat de fills i ramats,<br>
Mara se l’emporta<br>
com l’aiguat s’endú un poble adormit.</p>
<p><a class='sc' id='288' data-uid='dhp288'></a>No té fills que el protegeixin,<br>
ni pare ni familiars,<br>
tocat per la Finalitzadora,<br>
cap conegut no el guarda.</p>
<p><a class='sc' id='289' data-uid='dhp289'></a>Fent aquesta reflexió,<br>
que el savi de conducta recta<br>
prestament faci el camí<br>
que porta a l’estat de pau.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

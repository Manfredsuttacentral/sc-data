<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp360-382' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>25. Capítol del monjo</h1>
</header>
<blockquote class='gatha'>
<p><a class='sc' id='360' data-uid='dhp360'></a>Contenir l’ull és bo,<br>
bo és contenir l’orella,<br>
contenir l’olfacte és bo,<br>
bo és contenir la llengua.</p>
<p><a class='sc' id='361' data-uid='dhp361'></a>Contenir el cos és bo,<br>
bo és contenir la veu,<br>
contenir la ment és bo,<br>
bo és contenir-se en tot;<br>
el monjo que es conté en tot<br>
s’allibera de tot sofriment.</p>
<p><a class='sc' id='362' data-uid='dhp362'></a>Controlat en les mans,<br>
controlat en els peus,<br>
controlat en la paraula,<br>
perfectament controlat,<br>
introspectiu i recollit,<br>
sol i content,<br>
l’anomenen “monjo”.</p>
<p><a class='sc' id='363' data-uid='dhp363'></a>Si el monjo controla la boca,<br>
parla sàviament i no discuteix,<br>
il·lustra els mots i el seu significat,<br>
dolç és el seu parlar.</p>
<p><a class='sc' id='364' data-uid='dhp364'></a>El monjo que viu la doctrina,<br>
en gaudeix, la medita<br>
i la recorda constantment,<br>
no se separa de la doctrina veritable.</p>
<p><a class='sc' id='365' data-uid='dhp365'></a>Que no menyspreï el que li donen<br>
ni tingui enveja dels altres;<br>
el monjo que enveja els altres<br>
perd la concentració.</p>
<p><a class='sc' id='366' data-uid='dhp366'></a>Els déus lloen aquell que fa vida pura<br>
i és incansable,<br>
si no menysprea el que li donen,<br>
encara que sigui poc.</p>
<p><a class='sc' id='367' data-uid='dhp367'></a>Qui no té cap possessió<br>
ni material ni mental,<br>
i no es lamenta pel que no és,<br>
aquest certament s’anomena monjo.</p>
<p><a class='sc' id='368' data-uid='dhp368'></a>El monjo que viu benvolent<br>
i alegre en l’ensenyament del Despert,<br>
troba la pau i el gaudi<br>
de les emocions en calma.</p>
<p><a class='sc' id='369' data-uid='dhp369'></a>Buida aquesta nau, oh monjo!,<br>
buida t’anirà lleugera:<br>
talla atracció i aversió,<br>
i arribaràs a la pau.</p>
<p><a class='sc' id='370' data-uid='dhp370'></a>Talla cinc coses, deixa cinc coses,<br>
i desenvolupa’n cinc del tot;<br>
el monjo que les ha superat totes cinc<br>
es diu que ha travessat el corrent.</p>
<p><a class='sc' id='371' data-uid='dhp371'></a>Medita, oh monjo!, no et distreguis,<br>
que els plaers no et facin perdre el cap;<br>
si, negligent, t’empasses la bola de foc,<br>
hauràs de cridar “quin mal!”.</p>
<p><a class='sc' id='372' data-uid='dhp372'></a>No està en calma qui no comprèn,<br>
ni comprèn qui no està en calma,<br>
qui està en calma i comprèn<br>
ja és a prop de l’estat de pau.</p>
<p><a class='sc' id='373' data-uid='dhp373'></a>El monjo que, en un espai obert,<br>
medita amb la ment calmada,<br>
és feliç com els déus<br>
perquè veu la realitat correctament.</p>
<p><a class='sc' id='374' data-uid='dhp374'></a>A mesura que comprèn<br>
que les coses arriben i passen<br>
obté joia i alegria,<br>
aquesta és la immortalitat dels savis.</p>
<p><a class='sc' id='375' data-uid='dhp375'></a>Amb això comença a créixer<br>
la saviesa del monjo:<br>
control dels sentits,<br>
contentament,<br>
contenció disciplinada<br>
i la bella companyia<br>
d’amics purs, infatigables.</p>
<p><a class='sc' id='376' data-uid='dhp376'></a>Si s’avesa a compartir<br>
i es hàbil en la conducta,<br>
aleshores, ple de joia,<br>
posarà fi al sofriment.</p>
<p><a class='sc' id='377' data-uid='dhp377'></a>Igual que el llessamí<br>
deixa anar les flors seques<br>
així mateix, oh monjos!,<br>
deixeu anar l’afecció i l’aversió.</p>
<p><a class='sc' id='378' data-uid='dhp378'></a>El monjo que té el cos en calma,<br>
la paraula en calma,<br>
la ment en calma,<br>
que està ben centrat<br>
i ha deixat l’esquer del món,<br>
l’anomenen “pacífic”.</p>
<p><a class='sc' id='379' data-uid='dhp379'></a>Hom s’ha d’automotivar,<br>
hom s’ha d’autocorregir,<br>
si, atent, tens cura de tu mateix,<br>
viuràs feliç, oh monjo!</p>
<p><a class='sc' id='380' data-uid='dhp380'></a>Cadascú és el seu propi protector,<br>
cadascú fa el seu destí;<br>
disciplina’t a tu mateix,<br>
com el mercader entrena un bon cavall.</p>
<p><a class='sc' id='381' data-uid='dhp381'></a>El monjo que està ple de joia,<br>
i és feliç en l’ensenyament del Despert,<br>
troba la pau i el gaudi<br>
de les emocions en calma.</p>
<p><a class='sc' id='382' data-uid='dhp382'></a>El jove monjo que està unit<br>
a l’ensenyament del Despert,<br>
il·lumina aquest món<br>
com la lluna quan els núvols s’esvaeixen.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp383-423' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>26. Capítol de la noblesa</h1>
</header>
<blockquote class='gatha'>
<p><a class='sc' id='383' data-uid='dhp383'></a>Passa el corrent i travessa,<br>
allunya els plaers dels sentits,<br>
observa com fineixen les emocions<br>
i sigues conscient, oh home noble!</p>
<p><a class='sc' id='384' data-uid='dhp384'></a>Quan l’home noble ha superat<br>
els conceptes oposats,<br>
tots els lligams desapareixen<br>
per a ell, i ho sap.</p>
<p><a class='sc' id='385' data-uid='dhp385'></a>Aquell per a qui no hi ha unió<br>
ni separació d’això i allò,<br>
que no té temença i és lliure,<br>
d’aquest en dic “home noble”.</p>
<p><a class='sc' id='386' data-uid='dhp386'></a>El meditador que seu desempolsegat,<br>
que no té addiccions i ha fet el que s’ha de fer,<br>
que ha assolit l’objectiu final,<br>
d’aquest en dic “home noble”.</p>
<p><a class='sc' id='387' data-uid='dhp387'></a>De dia el sol llueix,<br>
de nit brilla la lluna,<br>
el guerrer armat refulgeix,<br>
el brahman crema meditant,<br>
però tant de dia com de nit<br>
l’home despert està il·luminat.</p>
<p><a class='sc' id='388' data-uid='dhp388'></a>L’home noble que ha expulsat el mal,<br>
per l’equanimitat se l’anomena “calmat”;<br>
i com que ha fet fora la impuresa<br>
per això se l’anomena “pur”.</p>
<p><a class='sc' id='389' data-uid='dhp389'></a>Que ningú no faci mal a un home noble,<br>
i que l’home noble no se’n revengi;<br>
ai de qui faci mal a un home noble,<br>
ai d’aquell que se’n revengi!</p>
<p><a class='sc' id='390' data-uid='dhp390'></a>No hi ha res millor per a l’home noble<br>
que retreure la ment d’allò que vol;<br>
a mesura que l’agressivitat es fa enrere,<br>
el sofriment es va calmant.</p>
<p><a class='sc' id='391' data-uid='dhp391'></a>D’aquell que no fa accions nocives<br>
ni amb el cos,<br>
ni amb la paraula,<br>
ni amb la ment,<br>
dominat en els tres aspectes,<br>
d’aquest en dic “home noble”.</p>
<p><a class='sc' id='392' data-uid='dhp392'></a>Aquell de qui hom aprèn la doctrina<br>
que ha ensenyat el que està ben despert<br>
cal reverenciar-lo com cal<br>
—com el brahman adora el foc.</p>
<p><a class='sc' id='393' data-uid='dhp393'></a>Ni les trenes, ni la família,<br>
ni el naixement fan l’home noble,<br>
aquell que és sincer i lleial<br>
és un home noble i pur.</p>
<p><a class='sc' id='394' data-uid='dhp394'></a>Què en faràs de les trenes, ximplet,<br>
i de la pell de cabra, què en faràs?<br>
Pretens podar des de fora<br>
la bardissa que et creix a dintre?</p>
<p><a class='sc' id='395' data-uid='dhp395'></a>Del que porta la roba empolsinada,<br>
magre i amb les venes marcades,<br>
que medita sol al bosc,<br>
d’aquest en dic “home noble”.</p>
<p><a class='sc' id='396' data-uid='dhp396'></a>De qui nascut del ventre d’una mare,<br>
per molt que es faci dir “senyor”<br>
i tingui possessions,<br>
no en dic “home noble”;<br>
del que no té res i res no pren,<br>
d’aquest en dic “home noble”.</p>
<p><a class='sc' id='397' data-uid='dhp397'></a>Del que ha tallat tota seguretat<br>
i tot i això no tremola,<br>
el que ha superat la dependència i és lliure,<br>
d’aquest en dic “home noble”.</p>
<p><a class='sc' id='398' data-uid='dhp398'></a>Del que ha tallat nusos i corretges,<br>
regnes i brides,<br>
el que ha aixecat la balda i està despert,<br>
d’aquest en dic “home noble”.</p>
<p><a class='sc' id='399' data-uid='dhp399'></a>D’aquell que sense irar-se<br>
suporta l’insult, l’abús i l’agressió,<br>
perquè va ben armat<br>
amb la força de la paciència,<br>
d’aquest en dic “home noble”.</p>
<p><a class='sc' id='400' data-uid='dhp400'></a>Del que no té ira, és lleial,<br>
de conducta virtuosa i moderada,<br>
el que està dominat i es troba<br>
en l’últim cos,<br>
d’aquest en dic “home noble”.</p>
<p><a class='sc' id='401' data-uid='dhp401'></a>Com l’aigua d’una fulla de lotus,<br>
com el gra de mostassa del cap de l’agulla,<br>
del que deixa lliscar els objectes dels sentits,<br>
d’aquest en dic “home noble”.</p>
<p><a class='sc' id='402' data-uid='dhp402'></a>D’aquell que coneix per si mateix<br>
la fi del sofriment aquí i ara,<br>
que ha deixat la càrrega i és lliure,<br>
d’aquest en dic “home noble”.</p>
<p><a class='sc' id='403' data-uid='dhp403'></a>De l’assenyat, de profunda intel·ligència,<br>
que sap distingir el camí del no camí,<br>
que ha obtingut l’objectiu últim,<br>
d’aquest en dic “home noble”.</p>
<p><a class='sc' id='404' data-uid='dhp404'></a>D’aquell que no fa vida domèstica<br>
ni tampoc amb els sense-llar,<br>
mendicant i de poques necessitats,<br>
d’aquest en dic “home noble”.</p>
<p><a class='sc' id='405' data-uid='dhp405'></a>Del que ha deposat les armes<br>
i no fa mal ni deixa fer-ne<br>
als éssers dèbils ni als forts,<br>
d’aquest en dic “home noble”.</p>
<p><a class='sc' id='406' data-uid='dhp406'></a>Del que és amable entre els hostils,<br>
pacífic entre els violents,<br>
i entre els que prenen no pren,<br>
d’aquest en dic “home noble”.</p>
<p><a class='sc' id='407' data-uid='dhp407'></a>D’aquell que ha deixat anar<br>
afecció i aversió,<br>
orgull i pretensió,<br>
com el gra de mostrassa llisca<br>
del cap d’una agulla,<br>
d’aquest en dic “home noble”.</p>
<p><a class='sc' id='408' data-uid='dhp408'></a>Del que profereix paraules veritables,<br>
útils i respectuoses,<br>
que no ofenen ningú,<br>
d’aquest en dic “home noble”.</p>
<p><a class='sc' id='409' data-uid='dhp409'></a>D’aquell que no pren res,<br>
ni llarg ni curt,<br>
ni gran ni petit,<br>
ni bell ni lleig,<br>
d’aquest en dic “home noble”.</p>
<p><a class='sc' id='410' data-uid='dhp410'></a>Del que no té desitjos<br>
d’aquest món ni de l’altre,<br>
no es recolza enlloc i és lliure,<br>
d’aquest en dic “home noble”.</p>
<p><a class='sc' id='411' data-uid='dhp411'></a>Del que no necessita suport,<br>
no dubta del que sap,<br>
i està immers en l’immortal,<br>
d’aquest en dic “home noble”.</p>
<p><a class='sc' id='412' data-uid='dhp412'></a>D’aquell que a qui ja no atreuen<br>
ni mèrit i demèrit,<br>
content, desempolsinat, pur,<br>
d’aquest en dic “home noble”.</p>
<p><a class='sc' id='413' data-uid='dhp413'></a>Del que és brillant i serè,<br>
com la lluna pura i sense màcula,<br>
i ha eliminat els volers,<br>
d’aquest en dic “home noble”.</p>
<p><a class='sc' id='414' data-uid='dhp414'></a>Del que ha superat aquest cercle viciós<br>
i ple de fang, que fa de mal caminar,<br>
del que ha travessat, ha anat més enllà<br>
i està tranquil, sense desitjos ni afanys,<br>
apagat com el foc sense llenya,<br>
d’aquest en dic “home noble”.</p>
<p><a class='sc' id='415' data-uid='dhp415'></a>Del que renuncia al consum ara mateix,<br>
va d’un lloc a l’altre sense llar<br>
i no deixa créixer en ell els desitjos,<br>
d’aquest en dic “home noble”.</p>
<p><a class='sc' id='416' data-uid='dhp416'></a>D’aquell que renuncia a la set ara mateix,<br>
va d’un lloc a l’altre sense llar,<br>
i no deixa créixer en ell els desitjos,<br>
d’aquest en dic “home noble”.</p>
<p><a class='sc' id='417' data-uid='dhp417'></a>Del que ha deixat les obligacions humanes<br>
i ha transcendit les obligacions divines,<br>
lliure de tota obligació,<br>
d’aquest en dic “home noble”.</p>
<p><a class='sc' id='418' data-uid='dhp418'></a>Del que ha deixat enrere voler i rebuig,<br>
indiferent, independent,<br>
de l’heroi conqueridor de tots els mons,<br>
d’aquest en dic “home noble”.</p>
<p><a class='sc' id='419' data-uid='dhp419'></a>Del que sap bé com els éssers cauen<br>
i s’aixequen de nou,<br>
deslligat, feliç i despert,<br>
d‘aquest en dic “home noble”.</p>
<p><a class='sc' id='420' data-uid='dhp420'></a>D’aquell que no saben on va<br>
ni déus, ni àngels, ni homes,<br>
que no té addiccions ni enemics,<br>
d’aquest en dic “home noble”.</p>
<p><a class='sc' id='421' data-uid='dhp421'></a>Del que no té res darrere,<br>
ni més enllà, ni aquí,<br>
del que no té res i res no pren,<br>
d’aquest en dic “home noble”.</p>
<p><a class='sc' id='422' data-uid='dhp422'></a>De l’heroi distingit i fort,<br>
del gran savi victoriós,<br>
del nedador despert,<br>
del que no té desitjos,<br>
d’aquest en dic “home noble”.</p>
<p><a class='sc' id='423' data-uid='dhp423'></a>Del que ha entès l’estat anterior<br>
i veu el cel i l’infern,<br>
del silenciós ple de coneixement<br>
del que ha assolit la fi dels naixements,<br>
del que ha aturat tot el que es pot aturar,<br>
d’aquest en dic “home noble”.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp179-196' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>14. Capítol dels desperts</h1>
</header>
<blockquote class='gatha'>
<p><a class='sc' id='179' data-uid='dhp179'></a>La seva victòria no es pot desfer,<br>
la seva victòria no va enlloc…<br>
Aquell que està despert<br>
i es mou en l’infinit sense deixar traça,<br>
per quin camí el seguireu?</p>
<p><a class='sc' id='180' data-uid='dhp180'></a>No té desig que l’atrapi,<br>
que l’enganxi o el dugui enlloc…<br>
Aquell que està despert<br>
i es mou en l’infinit sense deixar traça,<br>
per quin camí el seguireu?</p>
<p><a class='sc' id='181' data-uid='dhp181'></a>Els savis que s’apliquen a la meditació,<br>
acostumats a la calma de la renúncia,<br>
fins i tot els déus els envegen,<br>
perquè estan desperts i atents.</p>
<p><a class='sc' id='182' data-uid='dhp182'></a>És difícil néixer humà,<br>
difícil la vida dels mortals,<br>
difícil escoltar l’ensenyament veritable,<br>
difícil que apareguin éssers desperts.</p>
<p><a class='sc' id='183' data-uid='dhp183'></a>Abstenir-se d’accions nocives,<br>
fer allò que és beneficiós<br>
i purificar els pensaments;<br>
això és el que ensenyen els desperts.</p>
<p><a class='sc' id='184' data-uid='dhp184'></a>La paciència és l’austeritat màxima,<br>
l’acceptació, l’absència de desig suprema<br>
—diuen els desperts.<br>
No és monjo qui mata l’altre,<br>
ni asceta qui li fa mal.</p>
<p><a class='sc' id='185' data-uid='dhp185'></a>No criticar, no cometre violència,<br>
seguir la regla monàstica,<br>
ésser mesurat en l’aliment,<br>
jeure i seure en solitud<br>
i practicar la meditació;<br>
això és el que ensenyen els desperts.</p>
<p><a class='sc' id='186' data-uid='dhp186'></a>Ni acompanyats d’una pluja de monedes<br>
els plaers podrien satisfer.<br>
“Els plaers són penosos i insípids”<br>
—així reflexiona el savi.</p>
<p><a class='sc' id='187' data-uid='dhp187'></a>Ni tan sols troba gust<br>
en els plaers dels déus;<br>
el deixeble del Ben Despert<br>
gaudeix de la fi de la set.</p>
<p><a class='sc' id='188' data-uid='dhp188'></a>Molts van a refugiar-se<br>
a les muntanyes i als boscos,<br>
a ermites, arbres i temples,<br>
homes acovardits!</p>
<p><a class='sc' id='189' data-uid='dhp189'></a>No és aquest el refugi segur,<br>
no és aquest el suprem refugi,<br>
aquell que s’hi refugia<br>
no s’allibera del sofriment.</p>
<p><a class='sc' id='190' data-uid='dhp190'></a>Qui ha pres refugi en el Despert,<br>
en l’Ensenyament i en la Comunitat,<br>
veu amb la intel·ligència<br>
les quatre nobles veritats:</p>
<p><a class='sc' id='191' data-uid='dhp191'></a>el sofriment,<br>
el sorgiment del sofriment,<br>
la superació del sofriment,<br>
i el noble òctuple camí<br>
que apaivaga el sofriment.</p>
<p><a class='sc' id='192' data-uid='dhp192'></a>Aquest sí que és el refugi segur,<br>
aquest és el suprem refugi;<br>
aquell que s’hi refugia<br>
s’allibera del sofriment.</p>
<p><a class='sc' id='193' data-uid='dhp193'></a>Un home de bona casta<br>
és difícil de trobar,<br>
no en neixen a tot arreu!<br>
Feliç prospera la família<br>
on neix un home intel·ligent.</p>
<p><a class='sc' id='194' data-uid='dhp194'></a>Benaurada l’aparició d’éssers desperts,<br>
benaurat l’ensenyament veritable,<br>
benaurada l’harmonia de la comunitat,<br>
banaurat el caliu dels que estan units.</p>
<p><a class='sc' id='195' data-uid='dhp195'></a>Els desperts o els que els escolten<br>
són dignes de devoció,<br>
han superat les obsessions<br>
i han travessat l’aiguat de les penes.</p>
<p><a class='sc' id='196' data-uid='dhp196'></a>Qui honora els que són així,<br>
immutables i lliures de la por,<br>
té un mèrit sense mesura<br>
—ningú no pot dir: “fa tant”.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

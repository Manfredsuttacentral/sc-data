<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp76-89' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>6. Capítol del savi</h1>
</header>
<blockquote class='gatha'>
<p><a class='sc' id='76' data-uid='dhp76'></a>Si trobes qui exposa el que està ocult,<br>
veu els defectes<br>
i reprova assenyadament,<br>
has de seguir un savi com aquest;<br>
seguint-lo, aniràs bé, i no malament.</p>
<p><a class='sc' id='77' data-uid='dhp77'></a>Qui aconsella, instrueix<br>
i priva del que és impropi<br>
és estimat dels virtuosos<br>
i indesitjat dels que no ho són.</p>
<p><a class='sc' id='78' data-uid='dhp78'></a>No vagis amb males companyies<br>
ni et facis amb els malvats;<br>
envolta’t de bells amics,<br>
vés amb els excel·lents.</p>
<p><a class='sc' id='79' data-uid='dhp79'></a>Qui s’abeura a la doctrina<br>
dorm tranquil,<br>
amb la ment clara,<br>
el savi sempre gaudeix<br>
de la doctrina dels purs.</p>
<p><a class='sc' id='80' data-uid='dhp80'></a>Els canals porten aigua,<br>
els sageters adrecen sagetes,<br>
els fusters dobleguen la fusta,<br>
els savis es modelen ells mateixos.</p>
<p><a class='sc' id='81' data-uid='dhp81'></a>Com una pedra sòlida<br>
que no trontolla amb el vent<br>
així els savis no s’immuten<br>
amb l’elogi o el retret.</p>
<p><a class='sc' id='82' data-uid='dhp82'></a>Com un estany profund,<br>
clar i transparent,<br>
en sentir els ensenyaments<br>
els savis s’asserenen.</p>
<p><a class='sc' id='83' data-uid='dhp83'></a>Els virtuosos renuncien a tot,<br>
els pacífics no mostren<br>
desitjos ni aversions;<br>
tocats per la fortuna o la dissort,<br>
els savis no s’alteren.</p>
<p><a class='sc' id='84' data-uid='dhp84'></a>Qui no desitja fills,<br>
riqueses ni poder,<br>
ni per a ell mateix ni per a un altre,<br>
ni vol obtenir l’èxit amb l’engany,<br>
aquest és virtuós, just i savi.</p>
<p><a class='sc' id='85' data-uid='dhp85'></a>N’hi ha pocs entre els homes<br>
que passin a l’altra banda,<br>
la resta de la gent<br>
corren per aquesta riba.</p>
<p><a class='sc' id='86' data-uid='dhp86'></a>Els que segueixen l’ensenyament<br>
que se’ls ha donat<br>
van a l’altra banda<br>
del regne de la mort,<br>
que és tan difícil de creuar.</p>
<p><a class='sc' id='87' data-uid='dhp87'></a>Que el savi abandoni les qualitats nocives,<br>
i desenvolupi les beneficioses,<br>
que deixi la casa per la vida sense llar,<br>
la solitud que és tan difícil de gaudir;</p>
<p><a class='sc' id='88' data-uid='dhp88'></a>que en ella trobi goig,<br>
deixant el consum de plaers,<br>
desposseït,<br>
que el savi es purifiqui<br>
de les angoixes mentals.</p>
<p><a class='sc' id='89' data-uid='dhp89'></a>Els que entrenen bé la ment<br>
en les pràctiques de la vida desperta,<br>
que troben goig en la renúncia<br>
i el despreniment,<br>
que s’han desintoxicat,<br>
lluminosos,<br>
aquests en el món estan en pau.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

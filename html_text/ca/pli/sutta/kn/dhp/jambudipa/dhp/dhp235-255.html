<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp235-255' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>18. Capítol dels defectes</h1>
</header>
<blockquote class='gatha'>
<p><a class='sc' id='235' data-uid='dhp235'></a>Ets com una fulla seca,<br>
els servents de Yama t’esperen,<br>
has d’emprendre la tasca,<br>
però no duus provisions.</p>
<p><a class='sc' id='236' data-uid='dhp236'></a>Fes-te una illa a tu mateix,<br>
esforça’t —de pressa!— i esdevingues savi;<br>
quan hagis eliminat els teus defectes,<br>
immaculat,<br>
arribaràs a la divina terra dels nobles.</p>
<p><a class='sc' id='237' data-uid='dhp237'></a>Has complert el temps,<br>
has arribat davant de Yama,<br>
no et queda temps de vida<br>
i no duus provisions.</p>
<p><a class='sc' id='238' data-uid='dhp238'></a>Fes-te una illa a tu mateix,<br>
esforça’t —de pressa!— i esdevingues savi;<br>
quan hagis eliminat els teus defectes,<br>
immaculat,<br>
no tornaràs a passar pel naixement i la vellesa.</p>
<p><a class='sc' id='239' data-uid='dhp239'></a>L’assenyat, a poc a poc,<br>
de mica en mica,<br>
poleix els seus defectes,<br>
un rere l’altre,<br>
com l’orfebre treballa l’argent.</p>
<p><a class='sc' id='240' data-uid='dhp240'></a>Igual que polint un defecte del ferro<br>
hom pot fer malbé el material d’on l’extreu,<br>
aquell que és massa estricte<br>
fa accions que el duen a un mal destí.</p>
<p><a class='sc' id='241' data-uid='dhp241'></a>El mantra mal après és defectuós,<br>
la casa té defectes si no es cuida,<br>
l’ornament és defectuós si hom té peresa,<br>
i, per al vigilant, la distracció és un defecte.</p>
<p><a class='sc' id='242' data-uid='dhp242'></a>La deixadesa és el defecte de la dona,<br>
l’avarícia, el defecte del donant:<br>
els defectes són mala cosa<br>
en aquest món i en l’altre.</p>
<p><a class='sc' id='243' data-uid='dhp243'></a>Però hi ha un defecte molt més gran que aquests:<br>
la ignorància és el major defecte;<br>
abandoneu aquest defecte<br>
i sigueu purs, oh monjos!</p>
<p><a class='sc' id='244' data-uid='dhp244'></a>La vida és fàcil per a qui no té vergonya,<br>
és agosarat com un corb, ofensiu,<br>
avassallador, arrogant i corrupte,<br>
però difícil per al vergonyós,</p>
<p><a class='sc' id='245' data-uid='dhp245'></a>que constantment aspira a la puresa,<br>
viu sol i amb senzillesa,<br>
fa una vida íntegra i és perspicaç.</p>
<p><a class='sc' id='246' data-uid='dhp246'></a>Qui occeix els éssers que respiren,<br>
parla amb falsedat,<br>
pren el que no li donen<br>
va amb la dona d’altri,</p>
<p><a class='sc' id='247' data-uid='dhp247'></a>i s’afecciona a la beguda,<br>
aquí mateix —en aquest món—<br>
talla la seva pròpia rel.</p>
<p><a class='sc' id='248' data-uid='dhp248'></a>Així doncs, sàpigues, home,<br>
que la manca de domini és nociva,<br>
que la cobdícia i el desordre no et subjectin<br>
gaire més temps al sofriment.</p>
<p><a class='sc' id='249' data-uid='dhp249'></a>La gent dóna segons creuen<br>
i segons els va bé;<br>
aquell que es posa gelós<br>
de la beguda i el menjar dels altres<br>
no té calma mental<br>
ni de dia ni de nit.</p>
<p><a class='sc' id='250' data-uid='dhp250'></a>Però aquell que ho elimina, ho talla,<br>
ho arrenca de socarrel,<br>
pot tenir calma mental<br>
tant de dia com de nit.</p>
<p><a class='sc' id='251' data-uid='dhp251'></a>No hi ha foc com el de la passió,<br>
ni cap captiveri com el de l’odi,<br>
no hi ha xarxa com la de la il·lusió,<br>
ni riu com el del desig.</p>
<p><a class='sc' id='252' data-uid='dhp252'></a>El defecte aliè és fàcil de veure,<br>
però és difícil veure el propi,<br>
les faltes dels altres s’airegen<br>
com la pellofa del gra,<br>
però les d’un mateix s’amaguen<br>
com una mala tirada de daus.</p>
<p><a class='sc' id='253' data-uid='dhp253'></a>Si hom es fixa en les faltes dels altres<br>
i els critica constantment,<br>
es va intoxicant a si mateix,<br>
és lluny de destruir l’addicció.</p>
<p><a class='sc' id='254' data-uid='dhp254'></a>A l’espai no hi ha camí,<br>
hom no és asceta al defora,<br>
la gent gaudeix de les complicacions,<br>
els que viuen el present se n’han desprès.</p>
<p><a class='sc' id='255' data-uid='dhp255'></a>A l’espai no hi ha camí,<br>
hom no és asceta al defora,<br>
no hi ha emocions eternes,<br>
ni pertorbació en els desperts.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp197-208' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>15. Capítol dels feliços</h1>
</header>
<blockquote class='gatha'>
<p><a class='sc' id='197' data-uid='dhp197'></a>Oh, que feliços vivim,<br>
sense odi entre els que odien!<br>
Entre els homes que s’odien,<br>
nosaltres vivim sense odi!</p>
<p><a class='sc' id='198' data-uid='dhp198'></a>Oh, que feliços vivim,<br>
sense aflicció entre els afligits!<br>
Entre els homes afligits,<br>
nosaltres vivim sense aflicció!</p>
<p><a class='sc' id='199' data-uid='dhp199'></a>Oh, que feliços vivim,<br>
sense afanys entre els que s’afanyen!<br>
Entre els homes que s’afanyen,<br>
nosaltres vivim sense afanys!</p>
<p><a class='sc' id='200' data-uid='dhp200'></a>Oh, que feliços vivim,<br>
nosaltres que no tenim res!<br>
Ens alimentem de joia,<br>
com els déus radiants!</p>
<p><a class='sc' id='201' data-uid='dhp201'></a>El vencedor genera odi,<br>
el derrotat dorm adolorit,<br>
el que està en pau dorm tranquil,<br>
perquè no té victòries ni derrotes.</p>
<p><a class='sc' id='202' data-uid='dhp202'></a>No hi ha foc com el de l’atracció,<br>
no hi ha transgressió com l’aversió,<br>
no hi ha sofriments com els de l’existència,<br>
no hi ha felicitat més gran que estar calmat.</p>
<p><a class='sc' id='203' data-uid='dhp203'></a>La fam és la pitjor malaltia,<br>
les emocions, el pitjor sofriment,<br>
per a qui veu això tal com és<br>
l’estat de pau és la més gran benaurança.</p>
<p><a class='sc' id='204' data-uid='dhp204'></a>La salut és el bé més gran,<br>
el contentament, la major riquesa,<br>
la confiança és el millor amic,<br>
l’estat de pau, la felicitat màxima.</p>
<p><a class='sc' id='205' data-uid='dhp205'></a>Qui ha tastat el gust<br>
de la discriminació i de la calma,<br>
no fa el mal ni té cap por,<br>
perquè ha tastat la joia de la veritat.</p>
<p><a class='sc' id='206' data-uid='dhp206'></a>Visitar els nobles és bo,<br>
conviure-hi sempre és agradable;<br>
sense fer-se amb la gent nècia<br>
hom pot ser sempre feliç.</p>
<p><a class='sc' id='207' data-uid='dhp207'></a>Qui es relacioni amb els necis<br>
es lamentarà molt temps!<br>
Viure amb necis és penós<br>
com estar sempre amb l’enemic;<br>
estar acompanyat de savis<br>
és com reunir-se amb els parents.</p>
<p><a class='sc' id='208' data-uid='dhp208'></a>Un home resolt, savi, entès,<br>
de virtuts fermes, noble i fidel,<br>
íntegre i assenyat, cal seguir-lo,<br>
com la lluna segueix<br>
el camí de les estrelles.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

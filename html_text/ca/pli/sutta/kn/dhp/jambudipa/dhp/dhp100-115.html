<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp100-115' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>8. Capítol dels milers</h1>
</header>
<blockquote class='gatha'>
<p><a class='sc' id='100' data-uid='dhp100'></a>Millor que mil versos<br>
compostos de paraules vanes<br>
és una paraula justa<br>
que dóna pau a qui l’escolta.</p>
<p><a class='sc' id='101' data-uid='dhp101'></a>Millor que mil estrofes<br>
compostes de paraules vanes<br>
és una sola paraula<br>
que dóna pau a qui l’escolta.</p>
<p><a class='sc' id='102' data-uid='dhp102'></a>Millor que cent poemes<br>
compostos de paraules vanes<br>
és un sol vers veritable,<br>
que calma el qui l’escolta.</p>
<p><a class='sc' id='103' data-uid='dhp103'></a>Hom podria vèncer mil cops<br>
mil homes en la batalla,<br>
però qui es venç un cop ell mateix<br>
és el suprem vencedor.</p>
<p><a class='sc' id='104' data-uid='dhp104'></a>La conquesta d’un mateix<br>
val més que la de qualsevol altre<br>
per a l’home que sempre es domina<br>
i és amo de si mateix.</p>
<p><a class='sc' id='105' data-uid='dhp105'></a>Ni cap déu ni semidéu,<br>
ni juntament Mara i Brahmà<br>
podrien destruir la conquesta<br>
d’una persona així.</p>
<p><a class='sc' id='106' data-uid='dhp106'></a>Es poden fer mil sacrificis<br>
cada mes durant cent anys,<br>
però honorar per un moment<br>
una persona transformada<br>
és una ofrena millor<br>
que cent anys de sacrificis.</p>
<p><a class='sc' id='107' data-uid='dhp107'></a>Es pot adorar el foc al bosc<br>
durant cent anys,<br>
però honorar per un moment<br>
una persona transformada<br>
és una ofrena millor<br>
que cent anys de sacrificis.</p>
<p><a class='sc' id='108' data-uid='dhp108'></a>Si aquell que desitja mèrit<br>
fa sacrificis al cosmos<br>
i penitències tot l’any,<br>
això no li val ni una quarta part<br>
del que val honorar els rectes.</p>
<p><a class='sc' id='109' data-uid='dhp109'></a>Quatre coses creixen<br>
en qui té una conducta honorable<br>
i respecta els superiors:<br>
la vitalitat, la bellesa, la salut i la força.</p>
<p><a class='sc' id='110' data-uid='dhp110'></a>Molt més que viure cent anys<br>
sense virtut i distret<br>
val un sol dia de vida<br>
del meditador virtuós.</p>
<p><a class='sc' id='111' data-uid='dhp111'></a>Molt més que viure cent anys<br>
arrauxat i distret<br>
val un sol dia de vida<br>
del meditador assenyat.</p>
<p><a class='sc' id='112' data-uid='dhp112'></a>Molt més que viure cent anys<br>
amb indolència i apatia<br>
val un sol dia de vida<br>
de qui s’aplica a l’esforç.</p>
<p><a class='sc' id='113' data-uid='dhp113'></a>Molt més que viure cent anys<br>
sense veure la transitorietat<br>
val un sol dia de vida<br>
de qui veu la transitorietat.</p>
<p><a class='sc' id='114' data-uid='dhp114'></a>Molt més que viure cent anys<br>
sense veure el que no mor<br>
val un sol dia de vida<br>
de qui veu el que no mor.</p>
<p><a class='sc' id='115' data-uid='dhp115'></a>Molt més que viure cent anys<br>
sense veure la veritat última<br>
val un sol dia de vida<br>
de qui veu la veritat última.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>

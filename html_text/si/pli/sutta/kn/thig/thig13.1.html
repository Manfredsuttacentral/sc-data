<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thig13.1' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ථෙරීගාථා</li>
<li class='vagga'>විසති නිපාතය</li>
</ul>
<h1>13.1. අම්බපාලී ථෙරී ගාථා</h1>
</header>
<p><a class='msdiv-si' id='msdiv-si252'></a>“මගේ කෙස් බමරුන්සේ කළුවිය. කෙළවර කැරකී නැවී ගියේය. ඔහු දැන් ජරාව හණ නූල් මෙන් වෙයි. සත්‍යවාදීන්ගේ වචනය එසේමැයි.</p>
<p><a class='msdiv-si' id='msdiv-si253'></a>“සුවඳ කරවන ලද සුවඳ කරඬුවක් වැනිවූ මල් පුරවන ලද මාගේ කේශ සමූහය දැන් ජරාවෙන් එළු ලොම් ගඳ හමයි. සත්‍යවාදී වචනය සේ අනිකක් නොවීය.</p>
<p><a class='msdiv-si' id='msdiv-si254'></a>“මනාව වැවූ උයනක් වැනිවූ කොස්සෙන් හා රන් පනාවෙන් අවුල් හළ අගින් සැරසුණු ඒ කේශ සමූහය ජරාවෙන් තන්හි තන්හි ගැලවී වැටී තුනීවිය. සත්‍යවාදී වචනය එසේමැයි.</p>
<p><a class='msdiv-si' id='msdiv-si255'></a>“ගෙතූ හිසකේ වැටිවලින් හොබවනලද රන්කමින් සරසන ලද එය පෙර ශොභමානය, එය ජරායෙන් ගිලිහී වැටී පෑතැටිවිය. සත්‍යවාදී වචනය සේ විය.</p>
<p><a class='msdiv-si' id='msdiv-si256'></a>“දක්ෂ චිත්‍ර ශිල්පියකු විසින් මනාව කළ රේඛා මෙන් මා බැම සඟල පෙර බැබලුහ. දැන් දිරීමෙන් රැලි එල්බ සිටියි.</p>
<p><a class='msdiv-si' id='msdiv-si257'></a>“ප්‍රභාශ්වරවූ ඉතා සිත්කළු නිල්වන් දික්වූ නේත්‍රයෝ මැණික් මෙන් බැබලුහ. දැන් ඔහු ජරාවෙන් මැඩී නොහොබිති.</p>
<p><a class='msdiv-si' id='msdiv-si258'></a>“සිලුටුවූ උස්වූ මනාව පෙනෙන නාසිකාව තරුණ වියට සුදුසු පරිදි හෙබීය. දැන් ඒ ජරාවෙන් ඇකිලී පවතී.</p>
<p><a class='msdiv-si' id='msdiv-si259'></a>“මනා කොට නිමවන ලද රන් වළලු මෙන් මාගේ කන්පෙති බැබලුහ. දැන් ඔහු රැලියෙන් යුක්තව එල්බෙති.</p>
<p><a class='msdiv-si' id='msdiv-si260'></a>“කොඳ මල් කැකුළු වැනි මගේ යහපත් දන්තයෝ පෙර හෙබූහ. දැන් ජරානුභාවයෙන් සෙලැවී කහවිය.</p>
<p><a class='msdiv-si' id='msdiv-si261'></a>“වනලැහැබ්හි හැසිරෙන කෙවිලියක් මෙන් මිහිරි කොට දෙඩූයෙමි. දැන් ජරාවෙන් ඒ ඒ තැන දත් වැටුනේය.</p>
<p><a class='msdiv-si' id='msdiv-si262'></a>“මාගේ යහපත් ශ්‍රීවය මනාව ඔප දැමූ සියුම් රන් සකක් මෙන් පෙර බබළාමය. දැන් එය ජරාවෙන් බිඳී නැවී සිටිසේය.</p>
<p><a class='msdiv-si' id='msdiv-si263'></a>“පෙර මගේ දෙඅත් වටවූ අගුලු දඬු මෙන් ඉතා බබළයි. ඔහු පැළුණු පළොල් අතු මෙන් ජරාය.</p>
<p><a class='msdiv-si' id='msdiv-si264'></a>“සිළුටු මුදු හා රනින් සැරසූ මගේ හස්තයෝ පෙර මනාව හෙබූහ. ඔහු ජරාවෙන් මුලපලා අල මෙන් වෙයි.</p>
<p><a class='msdiv-si' id='msdiv-si265'></a>“පිරී වටව එකට ගැටී උස්වූ මගේ පියකරු පියයුරු පෙර බබළයි. වතුර නැති පෙරහන්කඩ මෙන් එල්බ සිටියි.</p>
<p><a class='msdiv-si' id='msdiv-si266'></a>“මගේ මනා ශරීරය මනාව පිරිමැදි රන්පුවරුවක් මෙන් හොබියි. සියුම් ඇඟ රැළියෙන් ගැවසීය.</p>
<p><a class='msdiv-si' id='msdiv-si267'></a>“පෙර මගේ යහපත් කලවා යුවළ ඇත් සොඬමෙන් බබළයි. ඔහු ජරාවෙන් මඩනාලද්දාවූ උණ පුරුක් මෙන් වෙති.</p>
<p><a class='msdiv-si' id='msdiv-si268'></a>“සිනිඳු රත්රන් පා වළලු වලින් හෙබියාවූ මගේ බබළන ඒ කෙණ්ඩා යුවළ ජරාවෙන් තල දඬුමෙන් වේ.</p>
<p><a class='msdiv-si' id='msdiv-si269'></a>“පෙර මාගේ පතුල් ඉඹුල් පුළුනින් පිරුණාසේ මනාව පැවැත්තාහ. දැන් ජරාවෙන් පැලී රැලි වැටී තිබෙයි.</p>
<p><a class='msdiv-si' id='msdiv-si270'></a>“මේ ශරීරය එබඳු විය. දැදුරුවිය. බොහෝ දුක්ඛයන්ට වාසස්ථාන විය. ඒ ආලේප මැටි ගැලවී වැටුණු ජරපත් ගෙයක්ය. සත්‍යවාදී වචනය එසේම වෙයි.”</p>
<p class='endsutta'>... අම්බපාලී ථෙරී....</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>

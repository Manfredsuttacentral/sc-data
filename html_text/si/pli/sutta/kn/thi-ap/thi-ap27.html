<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thi-ap27' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරී අපදාන පාළිය</li>
<li class='vagga'>3. කුණ්ඩල කෙසී වග්ග</li>
</ul>
<h1>7. භද්දා කාපිලානි අපදානය</h1>
</header>
<p><a class='msdiv-si' id='msdiv-si244'></a>’’මින් (පෙර) සියක් දහස්වන කපෙහි කෙළෙස් සතුරන් දිනූ, සියළු දහම්හි විනිවිද (දක්නාසුළු) නුවණැස් ඇති පදුමුත්තර බුදුරජතෙම ලොව පහළ විය.</p>
<p><a class='msdiv-si' id='msdiv-si245'></a>’’එකල්හි හංසවතී නගරයෙහි, සමෘද්‍ධවූ රත්නයන් ඇති, නම්න් ’’විදෙහ’’ නම්වූ සිටුවරයෙක් විය. මම ඔහුගේ භාර්‍ය්‍යාව වීමි.</p>
<p><a class='msdiv-si' id='msdiv-si246'></a>’’කිසියම් දිනෙක්හි ඒ සිටුතෙමේ පිරිවර ජනයා සහිත බුදුරජුන් වෙත එළඹ සියළු දුක් හා බිය දුරුකරන්නාවූ තථාගතයන් වහන්සේගේ ධර්‍මය ඇසීය.</p>
<p><a class='msdiv-si' id='msdiv-si247'></a>’’ලෝකනායකතෙමේ ශ්‍රාවකයෙකු ධුතවාදීන් අතුරෙන් අග්‍රයයි පැසසූහ. (එය) අසා තාදී ගුණ ඇති බුදුරජාණන් වහන්සේට සතියක් මුළුල්ලෙහි දන් දී,</p>
<p><a class='msdiv-si' id='msdiv-si248'></a>’’(සිටුතෙමේද) හිසින් පා මුල වැටී එම තනතුර පැතීය. එම බුදුරජතෙමේ එකල්හි පිරිස සතුටු කරමින්,</p>
<p><a class='msdiv-si' id='msdiv-si249'></a>’’සිටුහට අනුකම්පා පිණිස මෙම ගාථාවන් වදාළ සේක. ’’පුතණුවෙනි, සැනසෙනු මැනව. පතන ලද තනතුර ලබන්නෙහිය.</p>
<p><a class='msdiv-si' id='msdiv-si250'></a>’’මින්මතු සියක් දහස්වන කපෙහි, ඔක්කාක වංශයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නේය.</p>
<p><a class='msdiv-si' id='msdiv-si251'></a>’’උන්වහන්සේගේ ධර්‍මයෙහි දායාදීවූ, ධර්‍මයෙහි නිර්මිත කරන ලද්දාක් වැනිවූ, ඖරස (බුද්ධ) පුත්‍රවූ, නම්න් කාශ්‍යප නම්වූ බුද්‍ධශ්‍රාවකයෙක් වන්නෙහිය.</p>
<p><a class='msdiv-si' id='msdiv-si252'></a>’’එකල්හි එය අසා ප්‍රමුදිතව විනායකවූ බුදුරජාණන් වහන්සේට මෙත් සිත් ඇත්තේ (සිව්) පසයෙන් උවැටැන් කෙළේය.</p>
<p><a class='msdiv-si' id='msdiv-si253'></a>’’එම බුදුරජතෙමේ මිසදිටු තිර්ත්‍ථකයන් මැඩ, සසුන බබුළුවා, විනෙය ජනයන් හික්මවා ශ්‍රාවකයන් සහිතවූයේ පිරිනිවන් පෑහ.</p>
<p><a class='msdiv-si' id='msdiv-si254'></a><a class='msdiv-si' id='msdiv-si255'></a>’’එම බුදුරජුන් පිරිනිවි කල්හි ශාස්තෲන් වහන්සේට පුදනු පිණිස නෑ-මිතුරන් කැඳවා ඔවුන් සමග උසින් සත් යොදුන් ඇති, රුවන්මුවාවූ හිරු මෙන් දිලිසෙන්නාවූ, පිපී ගිය රුකක් වැනිවූ සෑයක් කළේය.</p>
<p><a class='msdiv-si' id='msdiv-si256'></a>’’එහි සත් ලක්‍ෂයක් පාත්‍රයන් කරවීය. සත්රුවන් කරණකොටගෙන බටවලට ඇවිලගත් ගින්නක් මෙන් බබලත්.</p>
<p><a class='msdiv-si' id='msdiv-si257'></a>’’එම පාත්‍රයන්හි සව්සත්නට අනුකම්පාව ඇති බුදුරජාණන් වහන්සේට පුද පිණිස සුවඳ තෙලින් පුරවා පහන් දැල්විය.</p>
<p><a class='msdiv-si' id='msdiv-si258'></a>’’බුදුරජාණන් වහන්සේට පුද පිණිස රුවණින්ම පිරුණු සත් ලක්‍ෂයක් පුන්කුඹු කරවීය.</p>
<p><a class='msdiv-si' id='msdiv-si259'></a>’’කුඹු අට අට (අතුරින්) මැද ඔසවන ලද රන් ඇගෑවෝ සරා කල්හිවූ හිරු මෙන් වර්‍ණයෙන් අතිශයින් බබලත්.</p>
<p><a class='msdiv-si' id='msdiv-si260'></a>’’සිව් දොරටුවෙහි රුවන්මුවා තොරන්හු බබලත්. ඔසවන ලද රම්‍යවූ රුවන්මුවා පුවරු හොබිත්.</p>
<p><a class='msdiv-si' id='msdiv-si261'></a>’’පරික්‍ෂිප්තවූ, සුනිර්මිත අවතංසයෝ (හිස මල් වඩම්) බබලති. ඔසවන ලද ස්වර්‍ණ පතාකයෝද දිලිසෙති.</p>
<p><a class='msdiv-si' id='msdiv-si262'></a>’’මැනවින් කරන ලද්දාවූ, ඉතා රතුවූ, රුවන්මුවාවූ මෙම සෑය වර්‍ණයෙන් සැඳෑ හිරු මෙන් අතිශයින් බබලයි.</p>
<p><a class='msdiv-si' id='msdiv-si263'></a>’’සෑය පිළිබඳවූ වේදිකා තුණකි. එකක් හිරියල්වලින් පිරවිය. එකක් මනොසිලායෙන්ද, එකක් අඳුන්වලින්ද වෙන වෙනම පිරවීය.</p>
<p><a class='msdiv-si' id='msdiv-si264'></a>’’මෙබඳු රම්‍යවූ පූජාවන් කරවා, සංඝයා සහිතවූ බුදුරජාණන් වහන්සේට දිවි ඇතිතාක් ශක්ති පමණින් දන් දුන්නේය.</p>
<p><a class='msdiv-si' id='msdiv-si265'></a>’’මම එම (ස්වාමි) සිටුතුමා සමග දිවි ඇතිතාක් හැම ලෙසින්ම එම පින්කම් කොට සමගවම සුගතියට ගියා (වෙමි.)</p>
<p><a class='msdiv-si' id='msdiv-si266'></a>’’දෙව් මිනිස් දෙගතියෙහි සම්පත් අනුභවකොට සිරුර සමග යන සෙවනැල්ලක් මෙන් ඔහු සමගම සැරිසැරීමි.</p>
<p><a class='msdiv-si' id='msdiv-si267'></a>’’මින් පෙර එක් අනුවන කපෙහි සියළු ධර්‍මයන් විෂයයෙහි විශිෂ්ට දැකුම් ඇති, මනොඥවූ ඇස් ඇති, විපස්සී නම් බුදුරජතෙම ලොව පහළවීය.</p>
<p><a class='msdiv-si' id='msdiv-si268'></a>’’එකල්හි මෙතෙම බන්ධුමතී නගරයෙහි යහපත්යයි සම්මතවූ, ආඪ්‍යවූ බමුණෙක්වූයේ, ශාස්ත්‍රාගමයෙන්ද, ධනයෙන්ද, අතිශයින්ම දුප්පත්වුයේ විය.</p>
<p><a class='msdiv-si' id='msdiv-si269'></a><a class='msdiv-si' id='msdiv-si270'></a>’’එකල්හිද මම ඔහුගේ සමවූ අදහස් ඇති බැමිණිය වීමි. කිසියම් දිනෙක්හි එම බමුණු තෙමේ ජන සමුහයා මැද හුන්නාවූ අමාපිය (නිවන) දෙසන්නාවූ බුදුරජුන් වෙත එළඹියේය. දහම් අසා තුටුවූයේ එකම සළුව පිදීය.</p>
<p><a class='msdiv-si' id='msdiv-si271'></a>’’(හැඳගත්) එකම වතින් යුතුව ගෙට ගොස්, ’’මහ නුවණැත්තිය, බුදුරජාණන් වහන්සේට (මා විසින්) සළුවක් දෙන ලදී. (එහි) පින් අනුමෝදන්වනු මැනව’’ යි මෙම වචනය කීය.</p>
<p><a class='msdiv-si' id='msdiv-si272'></a>’’එකල්හි මම අතිශයින් පිනා ගියා, ඇඳිලි බැඳ, ’’හිමියෙනි, තාදී ගුණ ඇති බුදුරජුන්හට සළුව මැනවින් දෙන ලදය’’ යි අනුමෝදන් වීමි.</p>
<p><a class='msdiv-si' id='msdiv-si273'></a>’’සුව ඇත්තේ, සැරසුනේව, කුදු මහත් භවයෙහි සැරිසරන්නේ, රම්‍යවූ බරණැස් නගරයෙහි මිහිපතිවූ රජෙක් විය.</p>
<p><a class='msdiv-si' id='msdiv-si274'></a>’’එකල්හි මම ඔහුගේ අන්තඃපුරයට උතුම්වූ මෙහෙසියවූවා, පූර්‍වස්නේහය කරණකොටගෙන එම ස්වාමියාහට ඉතා දයා ඇත්තී වීමි.</p>
<p><a class='msdiv-si' id='msdiv-si275'></a>’’හෙතෙම පිඬු පිණිස හැසිරෙන්නාවූ පසේ බුදුවරයන් අට නමක් දැක ප්‍රමුදිතව මාහැඟි පිණ්ඩපාතය දී,</p>
<p><a class='msdiv-si' id='msdiv-si276'></a>’’යලි පවරා රුවන් මඩුවක් කොට රියන් සියයක්වූ ස්වර්‍ණමය කුඩයක් කඹුරන් ලවා කරවන ලදී.</p>
<p><a class='msdiv-si' id='msdiv-si277'></a>’’හෙතෙම ඒ සියළු පසේබුදුවරයන් කැඳවා, ස්වර්‍ණාසනයන්හි වැඩ හුන්නාවූ උන්වහන්සේලාට පහන්වූයේ, සියතින් දන් දුන්නේය.</p>
<p><a class='msdiv-si' id='msdiv-si278'></a>’’එකල්හි මම කාසිරාජයන් හා එම දනද එකතුවම දුනිමි. නැවත මම බරණැස් නගරයෙහි දොරගමක උපනිමි.</p>
<p><a class='msdiv-si' id='msdiv-si279'></a>’’හෙතෙම සොහොයුරන් සහිතවූයේ, සුඛිතවූ, සමෘද්‍ධවූ කෙළෙඹි කුලයක උපන්නේය. (මම) දෙටුබෑයාගේ මනා පතිවත ඇති භාර්‍ය්‍යාව වීමි.</p>
<p><a class='msdiv-si' id='msdiv-si280'></a>’’පසේ බුදුවරයෙකු දැක මාගේ ස්වාමියාගේ කණිටු සොහොයුරාගේ ආහාර කොටස උන්වහන්සේට දී ඔහු ආ කල්හි කීමි.</p>
<p><a class='msdiv-si' id='msdiv-si281'></a>’’හෙතෙම දානය ගැන සතුටු නොවීය. ඉක්බිති මම සැළියෙන් එම ආහාරය ගෙනවුත් ඔහුට දුනිමි. හෙතෙම යලිත් උන්වහන්සේට (එය) දුන්නේය.</p>
<p><a class='msdiv-si' id='msdiv-si282'></a>’’එකල්හි මම බුදුරජුන් හට කිපුනි. එම ආහාරය බැහැර දමා මඩින් පිරවූ එම පාත්‍රය අකම්ප්‍ය ගුණ ඇති උන්වහන්සේට දුනිමි.</p>
<p><a class='msdiv-si' id='msdiv-si283'></a>’’දීමෙහිද, ගැනීමෙහිද (යන දෙකරුණෙහිදීම) කසලෙහිවුවද (වෙනස් නොවන) පියුමෙහි (පැහැය) මෙන් සම සිතින් යුත් මුඛ ශෝභාව දැක එකල්හි මම බෙහෙවින් සංවේගයට පත්වීමි.</p>
<p><a class='msdiv-si' id='msdiv-si284'></a>’’යලි පාත්‍රය ගෙන සුවඳ දියෙන් සෝදා පහන් සිතින් ගිතෙල් සහිත සකුරු පුරවා දුනිමි.</p>
<p><a class='msdiv-si' id='msdiv-si285'></a>’’යම් යම් තැනක උපනිමි නම් දානය හේතුකොටගෙන සුරූපී වෙමි. බුදුරජුන්හට කළ අපකාරය කරණකොටගෙන මුඛයෙන් දුගඳවූවාද වෙමි.</p>
<p><a class='msdiv-si' id='msdiv-si286'></a>’’යලි කාශ්‍යප බුදුරජාණන් වහන්සේගේ සෑය නිමවන කල්හි ප්‍රමුදිතවූ මම උතුම් රන් ගඩොලක් දුනිමි.</p>
<p><a class='msdiv-si' id='msdiv-si287'></a>’’එම ගඩොල සිව් දෑ ගඳින් පුරවා සියළු අඟ පසඟින් යුතුවූවා දුගඳ දොසින් මිදුනී (වීමි.)</p>
<p><a class='msdiv-si' id='msdiv-si288'></a><a class='msdiv-si' id='msdiv-si289'></a>’’ගිතෙලින් පිරවූ සත් දහසක් පාත්‍රයන් සත් රුවනින්ම කරවා දහස් ගණන් වැටි දමා දල්වා බුදුරජුන්හට පුද පිණිස පැහැදි සිතින් සත් පෙලක් කොට තැබීමි.</p>
<p><a class='msdiv-si' id='msdiv-si290'></a>’’එකල්හිද මම එම පිණෙහි වෙසෙසින් කොටස්කාරියක් වුයෙමි. යලි (හේ) කසී රටෙහි උපන්නේ ’’සුමිත්තා’’ යයි ප්‍රකට වූයේය.</p>
<p><a class='msdiv-si' id='msdiv-si291'></a>’’මම ඔහුගේ සුඛිතවූ, ශෝභනවූ, ප්‍රියවූ භාර්‍ය්‍යාව වීමි. එකල්හි පසේ බුදුවරයන් වහන්සේ නමකට (හේ) ඝනවූ දරණුවක් දුන්නේය.</p>
<p><a class='msdiv-si' id='msdiv-si292'></a>’’උතුම් දනට සතුටුව එයටද කොටස්කාරියක් විමි. යලිදු කසීරෙටෙහි කොලිය වංශයෙහි උපන්නේ,</p>
<p><a class='msdiv-si' id='msdiv-si293'></a>’’එකල්හි කෝලිය පුත්‍රයන් පන්සියයක් සමග පන්සියයක් පසේබුදුවරුන්ට උවටැන් කළේය.</p>
<p><a class='msdiv-si' id='msdiv-si294'></a>’’තෙමසක් (සිවුපසයෙන්) උවටැන්කොට තුන් සිවුරුද දුන්නේය. උසස් පුණ්‍යකර්‍මය අනුව ගිය එකල්හිද ඔහුගේ භාර්‍ය්‍යාව වීමි.</p>
<p><a class='msdiv-si' id='msdiv-si295'></a>’’ඉන් චුතව මහත් යසස් ඇති ’’නන්‍ද’’ නම් රජෙක් විය. ඔහුගේද සියළු කම් සැපතින් සමෘද්‍ධවූ මෙහෙසිය වීමි.</p>
<p><a class='msdiv-si' id='msdiv-si296'></a><a class='msdiv-si' id='msdiv-si297'></a>’’ඉන් චුතවූයේ බඹදත් රජුවී එකල්හි පදුමවතියගේ පුතුන්වූ නොඅඩුවූ පන්සියයක් පසේ බුදුවරයන්ට රජ උයනෙහි වස්වා දිවි ඇතිතාක් උවටැන් කළේය. පිරිනිවි උන්වහන්සේලාසේද පිදීය.</p>
<p><a class='msdiv-si' id='msdiv-si298'></a>’’සෑයනුද කරවා අප දෙදෙනම පැවිදිව අප්‍රමාණ්‍යවූ සිව් බඹ විහරණයන් වඩා බඹලොවට ගියෙමු.</p>
<p><a class='msdiv-si' id='msdiv-si299'></a>’’ඉන් චුතවූ (හෙතෙම) මහා තීර්ත්‍ථයෙහි උපන්නේ ’’පිප්පලා’’ යන නම විය. මව්තොමෝ සුමන දේවි වූවාය. කාසිගොත්ත බ්‍රාහ්මණ තෙමේ පියා විය.</p>
<p><a class='msdiv-si' id='msdiv-si300'></a>’’මම මදුරට උතුම්වූ සාගල පුරයෙහි කපිල බමුණාගේ දුව වීමි. මව්තොමෝ සුචීමතී නම් වුවාය.</p>
<p><a class='msdiv-si' id='msdiv-si301'></a>’’පිය තෙමේ ඝන කසුන් බිඹුවකින් නිමකොට තැනුවාක් මෙන් වුවා, කාමාශා විරහිතවූ, නුවණැති කසුප්හට දුන්නේය.</p>
<p><a class='msdiv-si' id='msdiv-si302'></a>’’කිසි දිනෙක්හි ඒ කාරුණීක (කාශ්‍යප) තෙමේ කර්මාන්ත බැලීමට ගොස් කපුටු ආදීන් විසින් කනු ලබන්නාවූ පණුවන් දැක සංවේගයට පත්විය.</p>
<p><a class='msdiv-si' id='msdiv-si303'></a>’’මමද ගෙහි ඇතිවූ තල අව්වෙහි වියලන කල්හි කපුටන් විසින් කණු ලබන කෘමීන් දැක එකල්හි සංවේගයට පත්විමි.</p>
<p><a class='msdiv-si' id='msdiv-si304'></a>’’එකල්හි ප්‍රාඥ තෙමේ පැවිදිවිය. මම ඔහු අනුව පැවිදිවීමි. මම පිරිවැජි වතෙහි පස් වසක් විසීමි.</p>
<p><a class='msdiv-si' id='msdiv-si305'></a>’’බුදුරජුන් පෝෂණය කළාවූ ගෞතමී තොමෝ යම් කලෙක්හි පැවිදිවූවාද, එකල්හි මම ඇය වෙත එළඹ බුදුරජුන් විසින් අනුසස්නා ලද්දී,</p>
<p><a class='msdiv-si' id='msdiv-si306'></a>’’නොබෝ කලකින්ම රහත් බවට පැමිණියෙමි. කාශ්‍යප ශ්‍රීමත්හුගේ කල්‍යාණ මිත්‍රත්‍වය ආශ්චර්‍ය්‍යයකි.</p>
<p><a class='msdiv-si' id='msdiv-si307'></a>’’බුදුරජුන්ගේ (ධර්‍මයෙහි) දායාදීවූ කාශ්‍යප (බුද්‍ධ) පුත්‍රතෙමේ මැනවින් එකඟ කළ සිත් ඇත්තේ පෙර විසූ කඳ පිළිවෙල දැනගත්තේය. ස්වර්‍ගයද, අපායද දකී.</p>
<p><a class='msdiv-si' id='msdiv-si308'></a>’’යලි නැවත ඉපදීමේ අවසානයට පැමිණි, සම්පූර්‍ණ කළ අභිඥාවන් ඇති මුනි තෙමේ, මෙම ත්‍රිවිද්‍යාවන් කරණකොටගෙන තෙවිජ්ජ වූයේද (බහා තබන ලද පව් ඇති බැවින්) බ්‍රාහ්මණ වූයේද වේ.</p>
<p><a class='msdiv-si' id='msdiv-si309'></a>’’එසේම මරණ භය ඇති, ත්‍රිවිද්‍යාවෙන් යුක්ත භද්දා කාපාලානී තොමෝ සේනා සහිත මාරයා ජයගෙන අන්තිම සිරුර දරයි.</p>
<p><a class='msdiv-si' id='msdiv-si310'></a>’’(පඤ්චස්කන්‍ධ නම්වූ) ලෝකයෙහි ආදීනව දැක අපි දෙදෙන පැවිදිවීමු. ඒ අපි ක්‍ෂය කළ ආශ්‍රව ඇත්තෝ වෙමු. දැමුනෝද, සීතිභාවයට පැමිණියෝද, නිවණට පැමිණියෝද වෙමු.</p>
<p><a class='msdiv-si' id='msdiv-si311'></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si312'></a>’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class='msdiv-si' id='msdiv-si313'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p>මෙහි මේ අයුරින් භද්දා කාපිලානී භික්‍ෂුණීන් වහන්සේ මෙම ගාථාවන් වදාළ සේක.</p>
<p class='endsutta'>භද්දකාපිලානීථෙරියාපදානං සත්තමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap406' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>41. මෙත්තෙය්‍ය වග්ග</li>
</ul>
<h1>4. ධොතක ථෙරාපදානය</h1>
</header>
<p><a class='msdiv-si' id='msdiv-si72'></a>’’හිමවතින් හටගන්නාවූ භාගීරථි ගඞ්ගාතොමෝ එකල්හි හංසවතී නගරයෙහි වාරයකින් ගලා බස්නීය.</p>
<p><a class='msdiv-si' id='msdiv-si73'></a>’’ගං ඉවුරෙහි මැනවින් කරණ ලද සොභිත නම් ආරාමයක් විය. එහි ලෝක නායකවූ පදුමුත්තර බුදුරජ තෙම වැඩ වෙසන්නාහ.</p>
<p><a class='msdiv-si' id='msdiv-si74'></a>’’තව්තිසාවෙහි දෙවියන් සහිත ශක්‍රයා මෙන් මනුෂ්‍යයන් විසින් පිරිවරණ ලද භාග්‍යවත් තෙමේ එහි අභීත කෙශර සිංහරාජයකු මෙන් වැඩහුන් සේක.</p>
<p><a class='msdiv-si' id='msdiv-si75'></a>’’මම හංසවතී නගරයෙහි බමුණෙක්ව වෙසෙමි. මම නම්න් ’’ජළඞ්ග’’ නම් මුනිවරයෙක් වෙමි.</p>
<p><a class='msdiv-si' id='msdiv-si76'></a>’’එකල්හි අටළොස් සියයක් (එක් දහස් අට සියයක්) ශිෂ්‍යයන් මා පිරිවරනු ලබයි. මම ශිෂ්‍යයන් විසින් පිරිවරණ ලදුයේ ගඞ්ගා තීරයට එළඹියෙමි.</p>
<p><a class='msdiv-si' id='msdiv-si77'></a>’’එහිදී කුහක ප්‍රතිපදා නැති, දොවාහළ පව් ඇති ශ්‍රමණයන් වහන්සේ දුටිමි. උන්වහන්සේ භාගීරථ ගඟ තරණය කරණ කල්හි මම එකෙණෙහි මෙසේ සිතීමි.</p>
<p><a class='msdiv-si' id='msdiv-si78'></a>’’මහත් කීර්ති ඇති මේ බුද්ධ පුත්‍රයෝ සවස සහ උදයෙහි (මේ ගඟ) තරණය කරන්නාහු, තමන් වෙහෙසවත්. ඔවුන් තෙමේම වෙහෙසේ.</p>
<p><a class='msdiv-si' id='msdiv-si79'></a>’’දෙවියන් සහිත ලෝකයා අතුරෙන් බුදුරජතෙම අග්‍රයයි කියනු ලැබේ. (සසර) ගමන් මග පිරිසිදු වන්නාවූ දක්‍ෂිණාර්හයන් කෙරෙහි මාගේ පින්කමකුදු නැත.</p>
<p><a class='msdiv-si' id='msdiv-si80'></a>’’ගඟෙහි බුද්ධ ශ්‍රෙෂ්ඨයන් වහන්සේට ගෙයක් (ඒ දණ්ඩක්) කරන්නේ නම් ඉතා මැනවි. මෙම පින්කම කරවා මෙම භවය තරණය කරමි’’ යි (කියායි.)</p>
<p><a class='msdiv-si' id='msdiv-si81'></a>’’මා විසින් කරණ ලද පින්කම මහත් ඵල වන්නේයයි අදහමින් මම ලක්‍ෂයක් (වැයකොට) දී ගෙයක් කරවීමි.</p>
<p><a class='msdiv-si' id='msdiv-si82'></a>’’මම ගෙය කරවා ලෝකනායක බුදුරජුන් වෙත එළඹියෙමි. සිරසෙහි ඇඳිලි බැඳ මෙම වචනයද කීමි. (කෙසේදයත්?)</p>
<p><a class='msdiv-si' id='msdiv-si83'></a>’’මහාමුනීන් වහන්ස, මා විසින් ලක්‍ෂයක් වැය කොට ඔබ වහන්සේ උදෙසා මහත්වූ ගෙයක් කරවන ලදී. (එය) පිළිගනු මැනව’’ කියායි.</p>
<p><a class='msdiv-si' id='msdiv-si84'></a>’’ලෝකයාගේ පූජාවන් පිළිගන්නාවූද පදුමුත්තර බුදුරජ තෙමේ භික්‍ෂු සඞ්ඝයා මැද හිඳ, මෙම ගාථාවන් වදාළ සේක.</p>
<p><a class='msdiv-si' id='msdiv-si85'></a>’’යමෙක් පහන්වූයේ, සියතින් මට ගෙයක් කරවූයේද, මම හේ (කවරෙක්දැයි) පවසන්නෙමි. එසේම පවසන්නාවූ මාගේ (වචනය) අසව්.</p>
<p class='endsection'>(සෙතුදානආනිසංසො)</p>
<p><a class='msdiv-si' id='msdiv-si86'></a>’’මෙතෙම කඳුරකින් (පර්‍වත විවරයකින්) හෝ, පර්‍වතයකින් හෝ, ගසකින් හෝ වැටුනේ නමුදු (ඉන්) ගිලිහුනු කෙණෙහි (ප්‍රතිෂ්ඨා) ස්ථානයක් ලබන්නේය. සේතු (හේ දඬු) දානයාගේ මේ විපාකයයි.</p>
<p><a class='msdiv-si' id='msdiv-si87'></a>’’වාතය තෙමේ වැඩීගිය මුල් සමූහය ඇති මහ ගසක් (බලයෙන් උදුරා නොදමන්නාක්) මෙන් පසමිතුරෝ මොහු නොමඩිත්.</p>
<p><a class='msdiv-si' id='msdiv-si88'></a>’’මොහුගේ (දෙය) සොරු බලයෙන් පැහැර නොගනිත්. රජවරු (මොහුට) අවමන් නොකරත්. සියළු පස මිතුරන් ජය ගන්නේය. සේතු දානයාගේ මේ විපාකයයි.</p>
<p><a class='msdiv-si' id='msdiv-si89'></a>’’එලිමහනෙහි ගියේ නමුදු, දැඩි අව්වෙන් තැවුනේ නමුදු, එම සේතු දානමය පුණ්‍ය කර්‍මය හා යෙÃෙˆනු මොහුට (දුක්) වේදනාවෝ නොවන්නාහුය.</p>
<p><a class='msdiv-si' id='msdiv-si90'></a>’’දෙව් ලොවෙහි හෝ, මිනිස් ලොවෙහි හෝ මැනවින් නිර්මිත හස්ති යානයක් එකෙණෙහි ඔහුගේ අදහස් පරිදි පහළ වන්නේය.</p>
<p><a class='msdiv-si' id='msdiv-si91'></a>’’වාත වේගයෙන් දුවන ශීඝ්‍ර වාහනවූ දහසක් සෛන්‍ධව අශ්වයෝ සවස හා උදෑසන තමා වෙත එළඹෙන්නාහුය.</p>
<p><a class='msdiv-si' id='msdiv-si92'></a>’’මෙතෙම මිනිසත් බවට පැමිණ සැපවත් කෙනෙක් වන්නේය. මෙහි මිනිස්වූ කල්හිදු (ඔහුට) හස්ති යානයක් වන්නේය.</p>
<p><a class='msdiv-si' id='msdiv-si93'></a>’’කල්ප ලක්‍ෂයකින් මතුයෙහි ඔක්කාක වංශයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නාහ.</p>
<p><a class='msdiv-si' id='msdiv-si94'></a>’’උන්වහන්සේගේ ධර්‍මයෙහි දායාදීවූ, ධර්මයෙන් නිර්මිත කළාක් වැනිවූ, ඖරස බුද්ධ පුත්‍රවූ මෙතෙම, සියළු ආශ්‍රවයන් ප්‍රහාණ පරිඥා වශයෙන් දැන, ආශ්‍රව රහිතව පිරිනිවන් පාන්නේය’’ (කියායි.)</p>
<p><a class='msdiv-si' id='msdiv-si95'></a>’’පදුමුත්තර බුදුරජුන් කෙරෙහි මා විසින් කරණ ලද කර්‍මය ආශ්චර්‍ය්‍යයකි. උන්වහන්සේ කෙරහි බුහුමන්කොට මම ආශ්‍රව ක්‍ෂය නම්වූ නිවණට පැමිණියේ වෙමි.</p>
<p><a class='msdiv-si' id='msdiv-si96'></a>’’(කාය-ජීවිත නිරපෙක්‍ෂව) වීර්‍ය්‍ය කරණ ලදුයේ වෙමි. සන්හුන්වූයේ, උපධි රහිතවූයේ, ඇතකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si97'></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='msdiv-si' id='msdiv-si98'></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si99'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ධොතක තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>ධොතකත්ථෙරස්සාපදානං චතුත්ථං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

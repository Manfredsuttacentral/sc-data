<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='dhp383-423' lang='si'>
<header>
<ul>
<li class='division'>ඛුද්දක නිකාය</li>
<li class='subdivision'>ධම්මපදය</li>
</ul>
<h1>26. බ්‍රාහ්මණ වර්ගය</h1>
</header>
<blockquote class='gatha'>
<p><a class='msdiv-si' id='msdiv-si383'></a><a class='sc' id='383' data-uid='dhp383'></a>බමුණ වීර්යයකොට (තෘෂ්ණා නැමැති) ජලප්‍රවාහය සිඳුව. වස්තුකාම ක්ලේශ කාමයන් දුරුකරව, බමුණ සංස්කාරයන්ගේ විනාශය දැන අකෘතඥයෙක් (නිවණ දුටුවෙක්) වන්නෙහි.</p>
<p><a class='msdiv-si' id='msdiv-si384'></a><a class='sc' id='384' data-uid='dhp384'></a>ක්‍ෂීණාශ්‍රව බ්‍රාහ්මණතෙමේ යම් කලෙක්හි ධර්ම දෙකක්හි පරතෙරට පැමිණියේ වේද, එකල්හි (චතුරාර්ය සත්‍යයන් මනාකොට දන්නාවූ) ඒ ක්‍ෂීණාශ්‍රව බ්‍රාහ්මණයාගේ සියලු සංයෝගයෝ ක්‍ෂයට යන්නාහ.</p>
<p><a class='msdiv-si' id='msdiv-si385'></a><a class='sc' id='385' data-uid='dhp385'></a>යමෙකුට එතෙරද මෙතෙරද නැද්ද, දෙතෙරද නැද්ද, පහවූ (ක්ලේශ) පීඩාඇති කෙලෙසුන් කෙරෙන් මිදුණු ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si386'></a><a class='sc' id='386' data-uid='dhp386'></a>ධ්‍යානකරන්නාවූ රාගාදී රජස් නැත්තාවූ (වෙනෙහි හුදෙකලා) හුන්නාවූ කරණලද කෘත්‍ය ඇත්තාවූ ප්‍රහීන කරණලද ආශ්‍රව ඇත්තාවූ, උත්තමාර්ථයයි කියනලද අර්හත් ඵලයට පැමිණියාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si387'></a><a class='sc' id='387' data-uid='dhp387'></a>හිරු දහවල්ම දිලිසෙන්නේය. සඳ රාත්‍රියෙහිම දිලිසෙන්නේය. රජතෙම ස්වර්ණාභරණයෙන් සැරසී සෙනගින් පිරිවරණ ලද්දේම දිලිසෙන්නේය. ක්‍ෂීණාශ්‍රවතෙම සමාපත්තියට සවෙදින්නේම දිලිසෙන්නේය. නැවත සියලු දිවා රාත්‍රියෙහි බුද්ධතෙම (පස්වැදෑරුම්) තේජසින් දිලිසෙන්නේය.</p>
<p><a class='msdiv-si' id='msdiv-si388'></a><a class='sc' id='388' data-uid='dhp388'></a>බැහැර කරනලද පව් ඇත්තේදැයි බ්‍රාහ්මණයයි කියනුලැබේ. කාය විෂමාදියෙන් (දුරුව) සංසිඳුණු හෙයින් ශ්‍රමණයයි කියනු ලැබේ. තමාගේ (රාගාදී) මල පහකෙරේද එහෙයින් ප්‍රව්‍රජිතයයි කියනු ලැබේ.</p>
<p><a class='msdiv-si' id='msdiv-si389'></a><a class='sc' id='389' data-uid='dhp389'></a>ක්‍ෂීණාශ්‍රව බ්‍රාහ්මණතෙම බමුණාට නොගසන්නේය. ක්‍ෂීණාශ්‍රව බ්‍රාහ්මණතෙම ඒ තමාට ගැසූ පුද්ගලයාට කෝප නොකරන්නේය. බමුණාට හිරිහැර කරන්නාට නින්දාවේවා. යමෙක් කෝපකරයිද, (ක්‍ෂීණාශ්‍රවයන්ට ගැසූ) තැනැත්තහුටත් වඩා, ඔහුට නින්දා වේවා.</p>
<p><a class='msdiv-si' id='msdiv-si390'></a><a class='sc' id='390' data-uid='dhp390'></a>මේ එකටෙක නොකිරීම ක්‍ෂීණාශ්‍රව බ්‍රාහ්මණයාහට ස්වල්පමාත්‍රවූ අයහපතෙක් නොවේ. නොහොත් යම් කලෙක්හි (ක්‍රොධකරන්නාගේ සිතට) ප්‍රියවූ ක්‍රෝධ චිත්තයාගේ ඉපදීමෙන් යම් වැළැක්මෙක් ඇද්ද මේ ක්‍රෝධ නිග්‍රහය ක්‍ෂීණාශ්‍රව බ්‍රාහ්මණයාහට ස්වල්පමාත්‍රවූ නොඋතුම් බවක් නොවේ. යම් යම් කාරණයකින් ක්‍රොධචිත්තය නවතීද, ඒ ඒ කාරණයෙන් සියලු සංසාර දුක්ඛය සන්සිඳෙන්නේම වේ.</p>
<p><a class='msdiv-si' id='msdiv-si391'></a><a class='sc' id='391' data-uid='dhp391'></a>යමකුට කයින් වන්නාවූද, වචනයෙන් වන්නාවූද, සිතින් වන්නාවූද, අකුශල කර්මයෙක් නැද්ද මේ තුන් තැනින් වසනලද දොර ඇති ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si392'></a><a class='sc' id='392' data-uid='dhp392'></a>යමක්හු කෙරෙන් සම්මාසම්බුදුන් දෙසන ලද්දාවූ ධර්මය දන්නේවීනම් ඒ ආචාරීහු අග්නි ගෝත්‍රයට පූජාකළ බමුණකු මෙන් නමස්කාර කරන්නේය.</p>
<p><a class='msdiv-si' id='msdiv-si393'></a><a class='sc' id='393' data-uid='dhp393'></a>ජටාවන් කරණකොට ගෙණ බ්‍රාහ්මණ නම් නොවෙයි. ගෝත්‍රය කරණකොටගෙණද බ්‍රාහ්මණ නම් නොවෙයි. ජාතිය කරණකොටගෙනද බ්‍රාහ්මණ නොවෙයි. යමකු කෙරෙහි සත්‍ය ඥානයද නවලෝකෝත්තර ධර්මයද ඇද්ද හෙතෙම සුචි (පවිත්‍ර නැත්තේ) නමුදු වෙයි. හෙතෙම බ්‍රාහ්මණ නම් ද වෙයි.</p>
<p><a class='msdiv-si' id='msdiv-si394'></a><a class='sc' id='394' data-uid='dhp394'></a>ජටාවන්ගෙන් තට ප්‍රයෝජන කිම්ද, තට අඳුන්දිවි සමින් ප්‍රයෝජන කිම්ද, තාගේ ඇතුළත (රාගාදී කෙලෙසුන් විසින්) ගැවසීගත්තේය. පිටතම පිරිමදනෙහිය.</p>
<p><a class='msdiv-si' id='msdiv-si395'></a><a class='sc' id='395' data-uid='dhp395'></a>පසුල්සිවුරු දරන්නාවූ, කෘශවූ ශරීර ඇති ඉපිලෙන නහරවැලින් ගැවසීගත්, ශරීර ඇති, අරණ්‍යයෙහි හුදකලාව භාවනාකරන්නාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si396'></a><a class='sc' id='396' data-uid='dhp396'></a>යෝනියෙන් උපන්නාවූ, මව්කුස උපන්නාහට (එපමණකින්) මම බ්‍රාහ්මණයයි නොකියමි. ඉදින් හේ බ්‍රාහ්මණ ජාති ඇත්තේද රාගාදී හේ පළිබෝධ සහිතය. (රාගාදී) පළිබොධ නැති (තෘෂ්ණා දෘෂ්ටි වශයෙන්) නොගන්නාවූ ඒ ක්‍ෂීණාශ්‍රවයා, මම බ්‍රාහ්මණයයි කියමි.</p>
<p><a class='msdiv-si' id='msdiv-si397'></a><a class='sc' id='397' data-uid='dhp397'></a>සියලු සංයෝජනයන් සිඳ සිටි යම් ක්‍ෂීණාශ්‍රවයෙක් ඒකාන්තයෙන් නොබාද, (රාගාදී) භවාංගයන් ඉක්මවූ සියලු (කෙලෙසුන් කෙරෙන්) වෙන්වූ ඒ රහත්හු මම බ්‍රාහ්මණයයි කියමි.</p>
<p><a class='msdiv-si' id='msdiv-si398'></a><a class='sc' id='398' data-uid='dhp398'></a>(ක්‍රොධ නැමැති) රැහැනද (තෘෂ්ණා නැමැති) වරපටද අනුක්‍රම සහිතවූ (දෙසැට මිසදිටුනැමැති) මහ දමද (ඒ ඒ මාර්ගයන්) සිඳ (සිටියාවූ) (උදුරාහරණ ලද අවිද්‍යා නැමැති) හිඳිබව ඇති (චතුරාර්ය සත්‍යයන්) අවබෝධකළාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si399'></a><a class='sc' id='399' data-uid='dhp399'></a>(දශවිධ) ආක්‍රොශයද, වධයද, බන්ධනයද යන මේ සියල්ල යම් පුද්ගලයෙක් නොකිපියේ ඉවසාද ඉවසීම් බලයම බල ඇතිකොට ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si400'></a><a class='sc' id='400' data-uid='dhp400'></a>ක්‍රොධ නැත්තාවූ, ව්‍රතයෙන් සමන්විතවූ, සිල්වත්වූ (තෘෂ්ණා ස්නේහයෙන්) තෙත් නොවන්නාවූ, දැමුනාවූ, අන්තිම ශරීර ඇති, ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si401'></a><a class='sc' id='401' data-uid='dhp401'></a>නෙළුම්පතෙහි ජලය මෙන්ද ඉදිකටු අග අබ ඇට මෙන්ද, යමෙක් කාමයන්හි නො ඇලේද, ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si402'></a><a class='sc' id='402' data-uid='dhp402'></a>යමෙක් මේ ආත්මභාවයෙහිම තමාගේ දුක්ඛයාගේ විනාශය දනීද බහා තබන ලද ස්කන්ධ භාර ඇති, (කෙලෙසුන් කෙරෙන්) මිදුනාවූ ඒ ක්‍ෂීණාශ්‍රවයා මම බ්‍රාහ්මණයා යයි කියමි.</p>
<p><a class='msdiv-si' id='msdiv-si403'></a><a class='sc' id='403' data-uid='dhp403'></a>ගැඹුරුවූ ප්‍රඥා ඇති, ප්‍රඥාවත්වූ, මඟ නොමග දෙක්හි දක්‍ෂවූ රහත්ඵලයයි කියනලද උත්තමාර්ථයට පැමිණියාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si404'></a><a class='sc' id='404' data-uid='dhp404'></a>ගිහියන් හා ද පැවිද්දන් හා ද යන දෙපක්‍ෂයෙහි ඇත්තවුන් හා සංසර්ගයක් නැත්තාවූ, ගෙයි හැසිරීමක් නැත්තාවූ, ඉච්ඡා රහිතවූ ඒ ක්‍ෂීණාශ්‍රවයා මම බ්‍රාහ්මණ යයි කියමි.</p>
<p><a class='msdiv-si' id='msdiv-si405'></a><a class='sc' id='405' data-uid='dhp405'></a>භය සහිතවූද, භය රහිතවූද, සියලු සත්වයන් විෂයෙහි කාය දණ්ඩය බහා තබා යම් පුද්ගලයෙක් කිසි සතෙක්හු නොමරාද, අනුන්ලවාත් නොමරවාද ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si406'></a><a class='sc' id='406' data-uid='dhp406'></a>විරුද්ධවූ මහා ජනයා අතරෙහි අවිරුද්ධවූ ජීවිත දඬුවම් ඇති මහජනයා අතුරෙහි නිවියාවූ (මමය මාගේ යයි) ගන්නවුන් අතුරෙහි (මමය මාගේ යයි) හැඟීමක් නැති ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si407'></a><a class='sc' id='407' data-uid='dhp407'></a>යමෙකු විසින් රාගයද, ද්වෙෂයද, (නවවිධ) මානයද ගුණමකුබවද, ඉදිකටු අගින් ගිලිහෙන්නාවූ අබ ඇටයක් මෙන් හැරදැමූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si408'></a><a class='sc' id='408' data-uid='dhp408'></a>යම් වචනයක් කරණකොටගෙණ කිසිවෙකු කෝප නොකරවාද (එබඳුවූ) කර්කශ නොවූ, වැඩ හඟවන්නාවූ සැබෑ තෙපුල් කියන්නේද, ඒ පුද්ගලයා මම බ්‍රාහ්මණයයි කියමි.</p>
<p><a class='msdiv-si' id='msdiv-si409'></a><a class='sc' id='409' data-uid='dhp409'></a>මේ ලෝකයෙහි යම් පුද්ගලයෙක් දික්වූ හෝ ලුහුඬු වූ ස්වල්පවූ හෝ මහත්වූ හෝ යහපත්වූ හෝ නපුරුවූ හෝ වස්තුවක් සොරසිතින් නොගණීද, ඒ පුද්ගලයා මම බ්‍රාහ්මණයයි කියමි.</p>
<p><a class='msdiv-si' id='msdiv-si410'></a><a class='sc' id='410' data-uid='dhp410'></a>යමෙකුට මෙලොවද, පරලොවද, ආශාවෝ නැද්ද, තෘෂ්ණා රහිතවූ (කෙලෙසුන් කෙරෙන්) මිදුණු ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si411'></a><a class='sc' id='411' data-uid='dhp411'></a>යමෙකුට තෘෂ්ණාවෝ නැද්ද, දැන, විචිකිච්ඡාව නැත්තේද, නිර්වාණයට බැස සිටි නිවණට පැමිණි ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si412'></a><a class='sc' id='412' data-uid='dhp412'></a>මේ ලෝකයෙහි යම් පුද්ගලයෙක් කුශලයද අකුශලයද යන දෙකද (රාගාදී) සංගයද පහකොට සිටියේද, ශෝක නැති, රාගාදී රජස් නැති, පිරිසිදුවූ, ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si413'></a><a class='sc' id='413' data-uid='dhp413'></a>පූර්ණ චන්‍ද්‍රයා මෙන් නිර්මලවූ පිරිසිදුවූ විශෙෂයෙන් ප්‍රසන්නවූ නොකැළඹුණු සිත් ඇති (නන්දීභවයයි කියනලද) භවතෘෂ්ණාව ක්‍ෂය කළාවූ ක්‍ෂීණාශ්‍රවයා බ්‍රාහ්මණයායයි කියමි.</p>
<p><a class='msdiv-si' id='msdiv-si414'></a><a class='sc' id='414' data-uid='dhp414'></a>යම් මහණෙක් මේ මඩ සහිත මාර්ගයද, දුර්ගයද, සංසාරයද මෝහයද, ඉක්මීමද, තරණය කෙළේද, පරතෙරට ගියේද, ධ්‍යාන කරන්නේද, තෘෂ්ණා රහිතද, සැක නැත්තේද, (තෘෂ්ණා දෘෂ්ටි වශයෙන්) නොගෙණ නිවුනේද, ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si415'></a><a class='sc' id='415' data-uid='dhp415'></a>මේ ලෝකයෙහි යමෙක් කාමයන් පහකොට ගෙය හැර මහණවේද කාමයන් හා භවයන් ක්‍ෂය කළාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si416'></a><a class='sc' id='416' data-uid='dhp416'></a>මේ ලෝකයෙහි යමෙක් තෘෂ්ණාව දුරුකොට ගෙය හැර මහණවේද, තෘෂ්ණාවද භවයද ක්‍ෂය කළාවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si417'></a><a class='sc' id='417' data-uid='dhp417'></a>යමෙක් මේ මනුෂ්‍ය ලෝකයෙහි බැඳීම (පඤ්චකාමය) ද හැර දිව්‍යවූ බැඳීම (ආයුෂ හා පඤ්චකාමය) ද ඉක්ම සිටියේද සියලු යෝගයන් කෙරෙන් වෙන්වූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si418'></a><a class='sc' id='418' data-uid='dhp418'></a>(පඤ්චකාම ගුණයෙහි) ඇල්මද උකටලීයද දුරු කොට සන්සිඳුනු සිත් ඇති උපධි (දුක්) නැත්තාවූ සියලු ලෝකයා මැඩපවත්වන්නාවූ වීර්යයවත්වූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si419'></a><a class='sc' id='419' data-uid='dhp419'></a>යමෙක් සත්වයන්ගේ ච්‍යුතියද, උත්පත්තියද සර්වප්‍රකාරයෙන් දනීද, කිසි භවයෙක්හි ලග්න නොවූ සුන්දරවූ නිවණට ගියහෙයින් සූගත නම්වූ (චතුරාර්ය සත්‍යය) අවබෝධ කළා වූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si420'></a><a class='sc' id='420' data-uid='dhp420'></a>යම් ක්‍ෂීණාශ්‍රවයෙකුගේ උත්පත්ති ගතිය (නිෂ්ඨාව) දෙවියෝද, ගාන්ධර්වයෝද, මනුෂයෝද නොදනිත්ද ක්‍ෂයවූ ආශ්‍රවයන් ඇති කෙලෙසුන් කෙරෙන් දුරුවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si421'></a><a class='sc' id='421' data-uid='dhp421'></a>යමෙකුට අතීත භවයෙහිද, අනාගත භවයෙහිද, වර්තමාන භවයෙහිද කිසි පළි බෝධයක් නැද්ද පළිබෝධ නැති, රාගාදී ගැනීමක් නැති ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si422'></a><a class='sc' id='422' data-uid='dhp422'></a>භය නැති හෙයින් වෘෂභරාජවූ උතුම්වූ වීර්යයවත්වූ නසල ලද කෙලෙස් සතුරන් ඇති තෘෂ්ණා රහිතවූ මාර්ග වතුරෙන් නෑවාවූ අවබෝධකළාවූ ක්‍ෂීණාශ්‍රවයා මම බ්‍රාහ්මණයයි කියමි.</p>
<p><a class='msdiv-si' id='msdiv-si423'></a><a class='sc' id='423' data-uid='dhp423'></a>යම් මහණෙක් පෙර විසූ කඳ පිළිවෙළ දනීද ස්වර්ගය හා අපාය දනීද, නැවත අර්හත් ඵලයට පැමිණියේද විශිෂ්ට ඥානයෙන් දැන නිෂ්ඨාවට (නිමාවට) පැමිණියේද සියලු කෙලෙසුන්ගේ අවසානයයි කියනලද බ්‍රාහ්මචර්යය වැස නිමවූ ඒ ක්‍ෂීණාශ්‍රවයා මම බ්‍රාහ්මණයයි කියමි.</p>
</blockquote>
<p class='endvagga'>බ්‍රාහ්මණවග්ගො ඡබ්බීසතිමො නිට්ඨිතො.</p>
<p class='endbook'>ධම්මපදය නිමි.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>

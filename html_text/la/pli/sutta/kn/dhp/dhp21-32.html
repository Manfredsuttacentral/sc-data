<!DOCTYPE html>
<html>
<head>
<meta charset='UTF-8'>
<meta name='author' content='V. Fausböll'>
<title></title>
</head>
<body>
<article id='dhp21-32' lang='la'>
<header>
<ul>
<li class='division'>Dhammapadam</li>
</ul>
<h1>Cap. 2</h1>
</header>
<blockquote class='gatha'>
<p><a class='sc' id='21' data-uid='dhp21'></a>Vigilantia immortalitatis via (est), socordia mortis via; vigiles non moriuntur, qui socordes, quasi mortui (sunt).</p>
<p><a class='sc' id='22' data-uid='dhp22'></a>Hoc distincte cognoscentes vigilantiæ gnari vigilantia gaudent, nobilium sorte lætantes.</p>
<p><a class='sc' id='23' data-uid='dhp23'></a>Hi meditabundi, perseverantes, semper fortibus viribus præditi, sapientes attingunt Nibbánum, felicitatem summam.</p>
<p><a class='sc' id='24' data-uid='dhp24'></a>Connitentis, recordantis, candide laborantis, considerate agentis sese continentisque, pie viventis, vigilantis gloria adaugescit.</p>
<p><a class='sc' id='25' data-uid='dhp25'></a>(Virium) intentione, vigilantia, continentia et temperantia sapiens faciat (sibi) insulam, quam torrens non obruat.</p>
<p><a class='sc' id='26' data-uid='dhp26'></a>Socordiam secantur stulti, insipientes homines; vigilantiam vero sapiens ut thesaurum optimum servat.</p>
<p><a class='sc' id='27' data-uid='dhp27'></a>Ne (quis) socordiam sectetur, ne amoris et voluptatis familiaritatem, vigil enim meditans amplum gaudium adipiscitur.</p>
<p><a class='sc' id='28' data-uid='dhp28'></a>Socordiam vigilantia quum dispellit intelligens (vir, tum), cognitionis palatio ascenso, moeroris expers vulgus moerore afflictum, velut in monte stans stantes in terra, sapiens stultos despicit.</p>
<p><a class='sc' id='29' data-uid='dhp29'></a>Promptus inter socordes, inter sopitos pervigil, invalidum equum sicut agilis equus (præcurrit), præcurrens, vadit bene sapiens.</p>
<p><a class='sc' id='30' data-uid='dhp30'></a>Vigilantia Maghavan deorum principatum adeptus est; vigilantiam celebrant, socordia semper increpatur.</p>
<p><a class='sc' id='31' data-uid='dhp31'></a>Vigilantia gaudens bhikkhus (mendicus), socordiam timens, vincula parva magnaque vincens, ignis velut perit.</p>
<p><a class='sc' id='32' data-uid='dhp32'></a>Vigilantia gaudens mendicus, socordiam metuens, perditioni non obnoxius est, in propinquo Nibbáni (versans).</p>
</blockquote>
<footer>
<p>Translated by: <span class='author'>V. Fausböll</span></p>
<p><cite class='book' translate='no'>Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href='https://archive.org/details/dhammapadampali00unkngoog'>https://archive.org/details/dhammapadampali00unkngoog</a>.</p>
<p>Prepared for SuttaCentral by <span class='editor'>Anagarika Sabbamitta</span>.</p>
</footer>
</article>
</body>
</html>

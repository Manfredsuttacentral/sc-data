<!DOCTYPE html>
<html>
<head>
<meta charset='UTF-8'>
<meta name='author' content='V. Fausböll'>
<title></title>
</head>
<body>
<article id='dhp179-196' lang='la'>
<header>
<ul>
<li class='division'>Dhammapadam</li>
</ul>
<h1>Cap. 14</h1>
</header>
<blockquote class='gatha'>
<p><a class='sc' id='179' data-uid='dhp179'></a>Cujus victoria non vincitur, ad superationem (enim) ejus haud it quisquam in mundo; illum Buddham, in infinitas res incumbentem, non investigabilem, qua via investigabitis?</p>
<p><a class='sc' id='180' data-uid='dhp180'></a>Cui irretiens, venenosum desiderium non est quoquam ducendi (potens), illum Buddham, in infinitas res incumbentem, non investigabilem, qua via investigabitis?</p>
<p><a class='sc' id='181' data-uid='dhp181'></a>Qui meditationis studiosi, sapientes, otii tranquillitate gaudentes, iis dii etiam invident persapientibus, recordatione plenis.</p>
<p><a class='sc' id='182' data-uid='dhp182'></a>Laboriosus est conceptus hominis, laboriosa mortalium vita, laboriosa veræ doctrinæ auditio, laboriosus Buddharum ortus.</p>
<p><a class='sc' id='183' data-uid='dhp183'></a>Omnis mali omissio, boni susceptio, cogitationis suæ lustratio: hoc est Buddharum præceptum.</p>
<p><a class='sc' id='184' data-uid='dhp184'></a>Patientia optima devotio—indulgentia (videlicet), Nibbánum optimum dicunt Buddhæ, non enim (is) pabbajitas (fit), qui alterum cædit, (neque) samanas fit, qui alterum affligit.</p>
<p><a class='sc' id='185' data-uid='dhp185'></a>Increpationis et vexationis omissio et secundum præscripta (quæ liberationem spectant) continentia et moderatio edendi et secretus cubandi locus et in summa cogitatione occupatio: hoc est Buddharum præceptum.</p>
<p><a class='sc' id='186' data-uid='dhp186'></a>Non per imbrem pecuniarum satietas libidinum invenitur, parum dulcedinis habentes doloris plenæ (sunt) libidines: hoc perspecto homo sapiens (est).</p>
<p><a class='sc' id='187' data-uid='dhp187'></a>Etiam in divinis libidinibus gaudium ille non invenit, desiderii exstinctione gaudens fit plane sapiens auscultator.</p>
<p><a class='sc' id='188' data-uid='dhp188'></a>Multiplex sane refugium adeunt: montes et sylvas, hortulos, arbores sacras, homines formidine perculsi.</p>
<p><a class='sc' id='189' data-uid='dhp189'></a>Non illud tamen refugium securum, non illud refugium summum, non illud refugium adeundo ab omni dolore liberatur (homo).</p>
<p><a class='sc' id='190' data-uid='dhp190'></a>Sed qui et ad Buddham et ad doctrinam et ad conventum confugit, quatuor veritates præcipuas clare perspiciendo videt:</p>
<p><a class='sc' id='191' data-uid='dhp191'></a>dolorem, doloris ortum et doloris interitum, excellentem octopartitam viam ad doloris sedationem ducentem.</p>
<p><a class='sc' id='192' data-uid='dhp192'></a>Illud certe refugium securum, illud refugium summum, illud refugium adeundo ab omni dolore liberatur (homo).</p>
<p><a class='sc' id='193' data-uid='dhp193'></a>Difficilis nactu homo miraculosus (Buddhas videlicet), non ille ubique nascitur; ubi ille nascitur sapiens, illa familia bene adolescet.</p>
<p><a class='sc' id='194' data-uid='dhp194'></a>Lætabilis (est) Buddharum ortus, lætabilis veræ doctrinæ institutio, lætabilis unanimitas conventus, unanimorum devotio lætablis.</p>
<p><a class='sc' id='195' data-uid='dhp195'></a>Reverentia dignos venerantis Buddhas vel etiam auscultatores, perversitatem devincentes, moerorem et luctum superantes,</p>
<p><a class='sc' id='196' data-uid='dhp196'></a>hos tales venerantis tranquillos, a timore vacuos, non potest bonum (facinus) numerari hoc unum a quoquam.</p>
</blockquote>
<footer>
<p>Translated by: <span class='author'>V. Fausböll</span></p>
<p><cite class='book' translate='no'>Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href='https://archive.org/details/dhammapadampali00unkngoog'>https://archive.org/details/dhammapadampali00unkngoog</a>.</p>
<p>Prepared for SuttaCentral by <span class='editor'>Anagarika Sabbamitta</span>.</p>
</footer>
</article>
</body>
</html>

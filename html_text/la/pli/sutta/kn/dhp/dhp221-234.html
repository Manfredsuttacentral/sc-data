<!DOCTYPE html>
<html>
<head>
<meta charset='UTF-8'>
<meta name='author' content='V. Fausböll'>
<title></title>
</head>
<body>
<article id='dhp221-234' lang='la'>
<header>
<ul>
<li class='division'>Dhammapadam</li>
</ul>
<h1>Cap. 17</h1>
</header>
<blockquote class='gatha'>
<p><a class='sc' id='221' data-uid='dhp221'></a>Iram ponat (homo), deponat arrogantiam, vinculum omne superet; eum speciei propriæ non inhærentem, inopem non consequuntur dolores.</p>
<p><a class='sc' id='222' data-uid='dhp222'></a>Qui exortam iram currus volventis instar retinet, eum aurigam dico; frena tenens cetera multitudo.</p>
<p><a class='sc' id='223' data-uid='dhp223'></a>Clementiâ vincat (homo) iram, malum bono vincat, vincat avarum liberalitate, sinceritate falsiloquum.</p>
<p><a class='sc' id='224' data-uid='dhp224'></a>Verum loquatur, ne irascatur, det parvulum rogatus: per has tres conditiones ibit in deorum propinquitatem.</p>
<p><a class='sc' id='225' data-uid='dhp225'></a>Vim non inferentes qui (sunt) anachoretæ, semper corpore domiti, ii adeunt immortale locum, quo profecti non moerent.</p>
<p><a class='sc' id='226' data-uid='dhp226'></a>Semper vigilantium, die noctuque discentium, in Nibbánum intendentium intereunt cupiditates.</p>
<p><a class='sc' id='227' data-uid='dhp227'></a>Grandævum illum incomparabilem, non eum, ut (nec) infantem, (vituperant); vituperant tacite sedentem, vituperant multa loquentem, demense loquentem etiam vituperant, non est in mundo (quisquam) non vituperatus.</p>
<p><a class='sc' id='228' data-uid='dhp228'></a>Neque fuit, neque erit, neque nunc reperitur solummodo vituperatus homo vel solummodo laudatus.</p>
<p><a class='sc' id='229' data-uid='dhp229'></a>Quem forte intelligentes laudant quotidie reputando, integram vitam degentem, sapientem, cognitione et virtute præditum,</p>
<p><a class='sc' id='230' data-uid='dhp230'></a>jambonadæ numi instar quis eum vituperare sustinet? Etiam dii eum celebrant, a Brahma ipso celebratus (est).</p>
<p><a class='sc' id='231' data-uid='dhp231'></a>A corporis iracundia caveat (homo), corpore domitus sit; malis corporis facinoribus relictis per corpus bona facinora exerceat.</p>
<p><a class='sc' id='232' data-uid='dhp232'></a>A sermonis iracundia caveat, sermone domitus sit; malis sermonis facinoribus relictis per sermonem bona facinora exerceat.</p>
<p><a class='sc' id='233' data-uid='dhp233'></a>A mentis iracundia caveat, mente domitus sit, malis mentis facinoribus relictis per mentem bona facinora exerceat.</p>
<p><a class='sc' id='234' data-uid='dhp234'></a>Corpore domiti sapientes itidemque sermone domiti, mente domiti sapientes, hi sane ab omni parte bene domiti.</p>
</blockquote>
<footer>
<p>Translated by: <span class='author'>V. Fausböll</span></p>
<p><cite class='book' translate='no'>Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href='https://archive.org/details/dhammapadampali00unkngoog'>https://archive.org/details/dhammapadampali00unkngoog</a>.</p>
<p>Prepared for SuttaCentral by <span class='editor'>Anagarika Sabbamitta</span>.</p>
</footer>
</article>
</body>
</html>

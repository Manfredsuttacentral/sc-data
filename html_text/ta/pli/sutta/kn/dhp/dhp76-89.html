<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp76-89' lang='ta'>
<header>
<ul>
<li class='division'>தம்மபதம்</li>
</ul>
<h1>6. பண்டித வர்க்கம்-அறிஞர்</h1>
</header>
<p><a class='sc' id='76' data-uid='dhp76'></a><a class='nst' id='nst76-77'></a>குற்றங்களைச் சுட்டிக்காட்டிக் கண்டிக்கிற ஒருவரைக் கண்டால், அவரை, செல்வப் புதையல் இருக்கும் இடத்தைச் சுட்டிக் காட்டுகிறவர் எனக் கருதி, அவரோடு நட்புக் கொண்டு பழக வேண்டும் அப்படிப்பட்டவரை நண்பராகக் கொண்டு அவருடன் பழகுவது நன்மை பயக்குமே யன்றித் தீமை பயக்காது.</p>
<p><a class='sc' id='77' data-uid='dhp77'></a>பிறர் தீமை செய்வதைக் கண்டித்துத் தடுத்து அறிவு புகட்டுகிறவர்கள், நல்லோருக்கு அருமை யானவர்கள். ஆனால், தீயவர்களுக்கு வெறுப்பானவர்கள்.</p>
<p><a class='sc' id='78' data-uid='dhp78'></a><a class='nst' id='nst78'></a>தீயவர்களோடு நேசம் செய்யாதே. அற்பர்களோடு இணங்காதே. நேர்மையான நல்லோருடன் நட்புக் கொள். மேன்மக்களோடு சேர்ந்து பழகு.</p>
<p><a class='sc' id='79' data-uid='dhp79'></a><a class='nst' id='nst79'></a>உண்மையான உவப்புடன் நேசிக்கிறவர்கள், நிம்மதியான மனத்துடன் இன்பமாக இருக்கிறார் கள். அறிஞர்களான பண்டிதர்களின் உபதேசத்தில் அறிவாளிகள் உவகையடைகிறார்கள்.</p>
<p><a class='sc' id='80' data-uid='dhp80'></a><a class='nst' id='nst80'></a>பாசனக்காரர்கள் நீரைச் செலுத்திப் பாய்ச்சுகிறார்கள். அம்பு விற்போர், அம்புகளைக் கோணல் இல்லாமல் செவ்விதாகச் செய்கிறார்கள் தச்சர் மரங்களை வளைக்கிறார்கள். அறிஞர் தம்மைத் தாமே அடக்கி ஆள்கிறார்கள்.</p>
<p><a class='sc' id='81' data-uid='dhp81'></a><a class='nst' id='nst81'></a>கற்பாறை, சூறாவளிக் காற்றுக்கும் அசையாதிருப்பது போல, அறிஞர் புகழ்ச்சிக்கும் இகழ்ச் சிக்கும் அசைய மாட்டார்கள்.</p>
<p><a class='sc' id='82' data-uid='dhp82'></a><a class='nst' id='nst82'></a>ஆழமான குளத்தில் இருக்கிற மாசற்ற தெளிந்த நீரைப் போன்று, தர்ம உபதேசங்களைக் கேட்ப தினாலே அறிஞர் மிகவும் தூய்மை அடைகிறார்கள்.</p>
<p><a class='sc' id='83' data-uid='dhp83'></a><a class='nst' id='nst83'></a>அறிஞர்கள், எப்பொருளிலும் பற்று வைப்பதில்லை. இன்பத்தினாலும் துன்பத்தினாலும் பற்றப் படாத படியினாலே, பண்டிதர்கள் பெருமையடைவதுமில்லை தாழ்மையடைவதுமில்லை.</p>
<p><a class='sc' id='84' data-uid='dhp84'></a><a class='nst' id='nst84'></a>தனக்காகவும் பிறருக்காகவும் மக்கட் பேற்றையும் அரசாட்சியையும் விரும்பக்கூடாது. முறை தவறிய வழியில் தனது சொந்த நன்மையை நாடக்கூடாது அப்படிப்பட்ட சீலவான் அறிவாளி யாகவும் நீதி மானாகவும் இருக்கிறார்.</p>
<p><a class='sc' id='85' data-uid='dhp85'></a><a class='nst' id='nst85-89'></a>மக்களில் மிகச்சில பேர் மட்டும், பிறவிப் பெருங்கடலைக் கடந்து அக்கரையைச் சேர்கிறார்கள்.</p>
<p>மக்களில் பெரும்பான்மையோர் இக்கரைக்கே திரும்பி வந்து விடுகிறார்கள்.</p>
<p><a class='sc' id='86' data-uid='dhp86'></a>‘சத்’ தர்ம உபதேசத்தின்படி நடக்கிறவர்கள், கடத்தற்கு அரிய யமலோகத்தைக் கடந்து அக்கரையைச் சேர்கிறார்கள்.</p>
<p><a class='sc' id='87' data-uid='dhp87'></a>அறிஞரானவர் தீயதை நீக்கி நல்லதைக் கைக்கொண்டு அதன்படி நடக்கவேண்டும். இல்லறத்தை விட்டு, துய்ப்பதற்கு அருமையான ஏகாந்த இன்பத்துக்காக, தனிமையாயிருக்கிற துறவறத் திற்குச் செல்ல வேண்டும்.</p>
<p><a class='sc' id='88' data-uid='dhp88'></a>அறிஞர் இன்பசுகங்களை விட்டொழித்து, எல்லாவற்றையும் துறந்து, மனமாசுகளையெல்லாம் சுத்தம் செய்து, தூய்மையுடன் உவகையோடு இருக்க வேண்டும்.</p>
<p><a class='sc' id='89' data-uid='dhp89'></a>ஸம்போதியங்கத்தில் மனத்தை நிறுத்திய அறிஞர்கள், எதிலும் பற்றற்றவர்களாய், பற்றுக் களை விடுவதில் ஆசையுள்ளவர்களாய், மாசு இல்லாமல் ஒளி விட்டுப் பிரகாசிக்கிறார்கள். அவர்கள் இந்த உலகத்திலேயே நிர்வாண மோச்சத்தை அடைந்தவர் ஆவர்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

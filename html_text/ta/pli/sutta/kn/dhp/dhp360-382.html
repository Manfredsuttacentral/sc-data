<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp360-382' lang='ta'>
<header>
<ul>
<li class='division'>தம்மபதம்</li>
</ul>
<h1>25. பிக்கு வர்க்கம்-துறவிகள்</h1>
</header>
<p><a class='sc' id='360' data-uid='dhp360'></a><a class='nst' id='nst360-361'></a><a class='sc' id='361' data-uid='dhp361'></a>கண்ணை அடக்குவது நல்லது. காதை அடக்குவது நல்லது. மூக்கை அடக்குவது நல்லது. நாவை அடக்குவது நல்லது. உடம்பை அடக்குவது நல்லது. வாக்கை அடக்குவது நல்லது. எல்லாவற்றிலும் அடக்கமாக இருக்கிற பிக்குவானவர், எல்லாத் துக்கங்களிலிருந்தும் நீங்குகிறார்.</p>
<p><a class='sc' id='362' data-uid='dhp362'></a><a class='nst' id='nst362'></a>கைகால்களையும் வாக்கையும் அடக்கி, எல்லாவற்றிலும் அடக்கத்தை உடையவராய், சமாதியில் (தியானத்தில்) இன்பம் அடைந்து, திருப்தியாகவும் அமைதியாகவும் தனிமை யாகவும் இருக்கிறவர் உண்மையான பிக்கு ஆவர்.</p>
<p><a class='sc' id='363' data-uid='dhp363'></a><a class='nst' id='nst363'></a>நாவடக்கம் உள்ளவராய், இனிய சொற்களைப் பேசுகிறவராய், அடக்கமுள்ளவராய், தர்மோபதேசங்களைப் பாடம் சொல்லி உரைகூறுகிற பிக்குவின் வார்த்தைகள் இனிமையைத் தருகின்றன.</p>
<p><a class='sc' id='364' data-uid='dhp364'></a><a class='nst' id='nst364'></a>தர்மோபதேசப்படி நடந்து, தர்மோபதேசத்தில் மனம் மகிழ்ந்து, தர்மோபதேசத்தை என்னேரமும் சிந்தித்துக் கொண்டு, தர்மத்தை மறவாமல் இருக்கிற பிக்கு, உண்மையில் தர்மத்திலிருந்து தவற மாட்டார்.</p>
<p><a class='sc' id='365' data-uid='dhp365'></a><a class='nst' id='nst365-366'></a>பிக்குவாக உள்ள ஒருவர் தமது சொந்த லாபத்தை அலட்சியமாக எண்ணக்கூடாது. பிறருடைய ஊதியத்தைக் கண்டு பொறாமைப்படவும் கூடாது. மற்றவருடைய ஊதியத்தைக் கண்டு பொறாமைப் படுகிறவர் சமாதி (மன அடக்கம்) பெறமாட்டார்.</p>
<p><a class='sc' id='366' data-uid='dhp366'></a>பிக்கு ஒருவர், தன்னுடைய ஊதியம் சிறிதாக இருந்தாலும் அதை இகழாமல் இருப்பாரானால், தேவர்களும் அவரைப் புகழ்கிறார்கள். ஏனென்றால் அவருடைய வாழ்க்கை தூய்மையான தாகவும் ஊக்கமுள்ளதாகவும் இருக்கிறது.</p>
<p><a class='sc' id='367' data-uid='dhp367'></a><a class='nst' id='nst367'></a>எவ்விதத்திலும் அருவுருவை (நாமரூபங்களை) "என்னுடையது" என்று கருதாமலும் அவை உண்மையற்றவை என்று கருதி வருத்தம் அடையாமலும் இருக்கிற ஒருவர் பிக்கு எனப் படுவார்.</p>
<p><a class='sc' id='368' data-uid='dhp368'></a><a class='nst' id='nst368'></a>மைத்ரீ பாவனை செய்து, புத்தருடைய உபதேசங்களில் இன்பம் அடைகிற பிக்கு ஆனவர் எல்லாத் துன்பங்களிலும் நீங்கி சாந்தியாகிய உயர்ந்த நிலையை அடைகிறார்.</p>
<p><a class='sc' id='369' data-uid='dhp369'></a><a class='nst' id='nst369'></a>ஓ பிக்குவே! கப்பல் காலியாக இருக்கிறது. நீ ஓடத்தைச் செலுத்தச் சுலபமா யிருக்கிறது.</p>
<p>ராகத்துவேஷங்களை அறுத்து நிர்வாண மோக்ஷத்தைப் பெறுவாயாக.</p>
<p><a class='sc' id='370' data-uid='dhp370'></a><a class='nst' id='nst370'></a>ஐம்புலன்களையும் ஐந்து ஸஞ்ஞோஜனங்களையும் நீக்கி, (சிரத்தை, வீரியம், ஸ்திதி, சமாதி, பஞ்ஞா என்கிற) பஞ்சேந்திரியங்களை வளர்ப்பாயாக. இப்படிப்பட்ட பிக்கு ஆனவர், பிறவிக் கடலைக் கடந்தவர் என்று சொல்லப்படுகிறார்.</p>
<p><a class='sc' id='371' data-uid='dhp371'></a><a class='nst' id='nst371'></a>பிக்குவே! சிந்தித்துப்பார். அசட்டையாயிராதே. காம எண்ணங்களில் உன் மனத்தைச் சுழல விடாதே. அசட்டைத்தனத்தினாலே, பழுக்கக் காய்ந்த நெருப்பைக்கக்கும் இரும்பு உருண்டை களை விழுங்காதே. அது சுடும்போது 'இது துக்கம்' என்று கதறாதே.</p>
<p><a class='sc' id='372' data-uid='dhp372'></a><a class='nst' id='nst372'></a>ஞானம் (அறிவு) இல்லாதவருக்குத் தியானம் (மன அடக்கம்) இல்லை. தியானம் இல்லா வருக்கு ஞானம் இல்லை. யார் தியானமும் ஞானமும் உள்ளவரோ அவர், மோக்ஷத்தின் அருகில் இருக்கிறார்.</p>
<p><a class='sc' id='373' data-uid='dhp373'></a><a class='nst' id='nst373-374'></a>ஏகாந்த இடத்தில் வசித்து, மன அமைதி பெற்று, உலகத்தின் உண்மை நிலையைக் காண்கிற, நற்காட்சி அடைந்துள்ள பிக்கு ஆனவர், மனிதரால் காண முடியாத இன்பத்தை அடைகிறார்.</p>
<p><a class='sc' id='374' data-uid='dhp374'></a>ஸ்கந்தங்களின் வளர்ச்சி, வீழ்ச்சிகளை எவ்வளவு நன்றாகச் சிந்தித்துப் பார்க்கிறாரோ அவ்வளவு அதிகமாக மகிழ்ச்சியையும் இன்பத்தையும் அடைகிறார். இதையறிந்தவர் பிறவாத் தன்மை அடைகிறார்.</p>
<p><a class='sc' id='375' data-uid='dhp375'></a><a class='nst' id='nst375-376'></a><a class='sc' id='376' data-uid='dhp376'></a>பிக்குகளுக்கு அடிப்படையான வாய்மொழி இதுவாகும்: இந்திரியங்களை அடக்கு. திருப்தியாக இரு. (வினயபிடகத்தில் கூறப்பட்ட) பாதிமோக்க ஒழுக்கங்களைத் தவறாமல் நடத்து, ஊக்கத் தோடு இரு. தூய வாழ்க்கையுள்ளவரோடு நட்புக் கொள். வினயமாகவும் அன்பாகவும் இருக் கிறவர், மன மகிழ்ச்சியோடு துக்கத்தை நீக்குகிறார்.</p>
<p><a class='sc' id='377' data-uid='dhp377'></a><a class='nst' id='nst377'></a>ஓ பிக்குகளே! மல்லிகைச் செடி வாடிய பூவை உதிர்த்து விடுவது போல, ஆசையையும் வெறுப் பையும் (ராகத்து வேஷங்களை) உதிர்த்து விடுங்கள்.</p>
<p><a class='sc' id='378' data-uid='dhp378'></a><a class='nst' id='nst378'></a>உடல் அடக்கம், வாக்கு அடக்கம், மன அடக்கம் உடையவராய், இவற்றில் நன்கு பயின்று பாவங்களை நீக்கினவர் யாரோ அவர் "உபசந்தர்" என்று கூறப்படுகிறார்.</p>
<p><a class='sc' id='379' data-uid='dhp379'></a><a class='nst' id='nst379'></a>பிக்குகளே! "நான்" என்கிறதை நீங்களே ஆராய்ந்து பாருங்கள். அதை நீங்களே நீக்குங்கள். பிறகு, நீங்களே உங்களைக் காத்துக்கொண்டு சுகமாக வாழ்வீர்கள்.</p>
<p><a class='sc' id='380' data-uid='dhp380'></a><a class='nst' id='nst380'></a>ஒருவர் தானே தனக்குப் புகலிடமாம். ஒருவர் தானே தனக்கு எதிர்கால வாழ்க்கையை நியமிக்கிறார். ஆகையினாலே, குதிரை வாணிகர் உயர்ந்த இனத்துக் குதிரையை அடக்குவது போல, நீ உன்னிடமுள்ள "நான்" என்பதை அடக்கு.</p>
<p><a class='sc' id='381' data-uid='dhp381'></a><a class='nst' id='nst381'></a>மன உவகையோடு புத்தருடைய தர்மத்தில் உறுதியான நம்பிக்கை உடைய பிக்குவானவர், துக்கங்களை அறுத்து இன்பமான சாந்தி நிலையை அடைகிறார்.</p>
<p><a class='sc' id='382' data-uid='dhp382'></a><a class='nst' id='nst382'></a>புத்தருடைய உபதேசங்களில் மனத்தைச் செலுத்துகிற இளைய பிக்குவானவர், மேகத் திலிருந்து வெளிப்பட்ட வெண்ணிலாவைப் போன்று, உலகத்தில் ஒளிவிட்டு விளங்குகிறார்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

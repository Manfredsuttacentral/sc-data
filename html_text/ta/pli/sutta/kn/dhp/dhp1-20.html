<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp1-20' lang='ta'>
<header>
<ul>
<li class='division'>தம்மபதம்</li>
</ul>
<h1>1. யமக வர்க்கம்-ஜோடிகள்</h1>
</header>
<p><a class='sc' id='1' data-uid='dhp1'></a><a class='nst' id='nst1-2'></a>எண்ணங்கள் (தர்மங்கள் அல்லது சேதசிகங்கள்) மனதிலிருந்து உண்டாகின்றன. அவைகளுக்கு மனதே முதன்மையானது.</p>
<p>எண்ணங்கள் மனதினாலே உண்டாக்கப் படுகின்றன. ஆகையினால் ஒருவன் தீய எண்ணங்களோடு பேசினாலும் சரி, தீய செய்கைகளைச் செய்தாலும் சரி, அவற்றினால் உண்டாகும் துக்கங்கள், இழுத்துச் செல்லும் எருதுகளைப் பின் தொடர்ந்து போகும் வண்டிபோல, அவனுடைய அடிச் சுவடுகளைப் பின்பற்றித் தொடர்கின்றன.</p>
<p><a class='sc' id='2' data-uid='dhp2'></a>எண்ணங்கள் மனதிலிருந்தே தோன்றுகின்றன. எண்ணங்களே முக்கியமானவை. அவை மனத்தினாலே உண்டாக்கபடுகின்றன. ஒருவன் தூய எண்ணங்களோடு பேசினாலும் சரி, செய்தாலும் சரி அவற்றினால் உண்டாகும் நன்மைகள், எப்போதும் நீங்காத நிழல் போன்று அவனைப் பின் தொடர்கின்றன.</p>
<p><a class='sc' id='3' data-uid='dhp3'></a><a class='nst' id='nst3-6'></a>'அவன் என்னை இகழ்ந்து பேசினான், அவன் என்னை அடித்தான், என்னை வென்றான், என் பொருள்களைக் கவர்ந்து கொண்டான்' என்பது போன்ற எண்ணங்களை ஒருவன் எப்போதும் நினைத்துக் கொண்டிருந்தால் அவனுடைய பகைமை (வைரம்) ஒருபோதும் தணியாது.</p>
<p><a class='sc' id='4' data-uid='dhp4'></a>'அவன் என்னை ஏசினான், என்னை அடித்தான், வென்றான், பொருளைக் கவர்ந்து கொண்டான்' என்று எவன் ஒருவன் மனத்தில் கொள்ளாமல் இருக்கிறானோ அவனுடைய வைரம் (பகைமை) சாந்தப்படுகிறது.</p>
<p><a class='sc' id='5' data-uid='dhp5'></a>ஏனெனில், பகைமையைப் பகைமையினால் தணிக்க முடியாது. பகைமையை அன்பினாலேயே தணிக்க முடியும். இதுதான் தொன்றுதொட்டு வருகின்ற தர்மமாகும்.</p>
<p><a class='sc' id='6' data-uid='dhp6'></a>கலகம் செய்ய விரும்புவோர் 'தாங்கள் என்றைக்காவது இறப்போம்' என்பதை அறிகிறதில்லை. அறிந்தால் அவர்கள் கலகம் செய்வதை நிறுத்தி விடுவார்கள்.</p>
<p><a class='sc' id='7' data-uid='dhp7'></a><a class='nst' id='nst7-8'></a>சிற்றின்பத்தை அடைய விரும்பியும், பஞ்சேந்திரியங்களை அடக்காமலும், மிதமிஞ்சிய உணவை உண்டும், சோம்பல் கொண்டும், சுறுசுறுப்பில்லாமலும் இருக்கிறவனை மாரன் (மன்மதன்) பலமற்ற மரத்தைச் சூறாவளிக் காற்று பெயர்த்து வீழ்த்துவது போல, வென்று விடுவான்.</p>
<p><a class='sc' id='8' data-uid='dhp8'></a>சிற்றின்பம் அசுகி (கெட்டது) என்று கண்டும், பஞ்சேந்திரியத்தை அடக்கியும், மித உணவு கொண்டும், பக்தியும் சுறுசுறுப்பும் அடைந்தும் உள்ள ஒருவனை, கற்பாறை யாலான மலையைச் சூறாவளிக் காற்று அசைக்க முடியாததுபோல, மாரன் அசைக்க முடியாது.</p>
<p><a class='sc' id='9' data-uid='dhp9'></a><a class='nst' id='nst9-10'></a>யாரேனும் ஒருவர் மஞ்சள் (சீவர) ஆடையை உடுத்திக் கொள்ள விரும்புவாரானால், அவர் மாசுள்ள மனமுடையவராய் தன் அடக்கமும் உண்மையும் இல்லாமலிருப் பாரானால், மஞ்சள் (சீவர) ஆடை உடுப்பதற்கு அவர் தகுதியுள்ளவர் ஆகமாட்டார்.</p>
<p><a class='sc' id='10' data-uid='dhp10'></a>மனமாசுகளை நீக்கி, ஒழுக்கத்தில் நிலைபெற்று நின்று, தன்னடக்கமும் மெய்யுணர்வும் ஒருவர் பெற்றிருப்பாரானால், திண்ணமாக அவரே மஞ்சள் (சீவர) ஆடையுடுக்கத் தகுதி உடையவர் ஆவார்.</p>
<p><a class='sc' id='11' data-uid='dhp11'></a><a class='nst' id='nst11-12'></a>சாரம் அற்றவைகளைச் சாரம் உள்ளவையென்றும், சாரம் உள்ளவைகளைச் சாரம் அற்றவையென்றும் கொண்டிருப்பவர், தவறான காட்சியையுடையவராய் இருப்பதனால், சாரத்தை (மெய்க் காட்சியை) அடைய மாட்டார்.</p>
<p><a class='sc' id='12' data-uid='dhp12'></a>சாரமுள்ளதைச் சாரம் என்றும், சாரம் அற்றதைச் சாரம் அற்றது என்றும் காண்கிறவர், மெய்க் காட்சியைக் கொண்டிருப்பதனானாலே, சாரத்தை (மெய்யை) அடைகிறார்.</p>
<p><a class='sc' id='13' data-uid='dhp13'></a><a class='nst' id='nst13-14'></a>நன்றாக வேயப் பெறாத கூரை வீட்டில் மழை நீர்புகுவது போல, பண்படுத்தப்படாத மனத்தில் காம எண்ணங்கள் (ராகம்) புகுந்துவிடுகின்றன.</p>
<p><a class='sc' id='14' data-uid='dhp14'></a>நன்றாக வேயப் பட்ட கூரை வீட்டுக்குள் மழை நீர் இறங்காதது போல, பண்படுத்தப்பட்ட மனத்திற்குள் காம எண்ணங்கள் (ராகம்) புக முடியாது.</p>
<p><a class='sc' id='15' data-uid='dhp15'></a><a class='nst' id='nst15-18'></a>பாவஞ் செய்தவன் இம்மையிலும் துக்கம் அடைகிறான்; மறுமையிலும் துக்கமடை கிறான்; அவன் இரண்டிடங்களிலும் துக்கமடைகிறான். தன்னுடைய தீய செய்கை களைக் கண்டு அவன் விசனமடைந்து அழிந்து போகிறான்.</p>
<p><a class='sc' id='16' data-uid='dhp16'></a>புண்ணியம் செய்தவன் இம்மையிலும் மகிழ்ச்சியடைகிறான்; மறுமையிலும் மகிழ்ச்சி யடைகிறான்; அவன் இரண்டிடங்களிலும் மகிழ்ச்சியடைகிறான். தன்னுடைய நல்ல செய்கைகளைக் கண்டு அவன் மகிழ்ந்து மேன்மேலும் இன்பமடைகிறான்.</p>
<p><a class='sc' id='17' data-uid='dhp17'></a>பாவஞ் செய்தவன் இம்மையிலும் அழங்குகிறான்; மறுமையிலும் அழங்குகிறான்; அவன் இருமையிலும் அழங்குகிறான். 'நான் பாவம் செய்தேன்' என்று அவன் மனம் புழங்கு கிறான். நரகத்திற் சென்று அவன் மேலும் மேலும் அழுது புலம்புகிறான்.</p>
<p><a class='sc' id='18' data-uid='dhp18'></a>நன்னெறியில் நடப்பவன் இம்மையிலும் உவகை கொள்கிறான்; மறுமையிலும் உவகை கொள்கிறான்; அவன் இருமையிலும் உவகை பெறுகிறான். 'நான் நல்லதைச் (புண்ணியத்தைச்) செய்தேன்' என்று நினைத்து அவன் இன்புறுகிறான். சுவர்க்கத்திற்குப் போய் நன்மைகளைத் துய்த்துக் கொண்டே இன்பமடைகிறான்.</p>
<p><a class='sc' id='19' data-uid='dhp19'></a><a class='nst' id='nst19-20'></a>ஒருவர் திரிபிடக புத்த தர்மங்களை முழுவதும் கற்று மிக உரக்க ஓதி உபதேசித்தாலும், அவர் அச்சூத்திரங்கள் கூறுகிறபடி நடக்கவில்லையானால், பிறருடைய பசுக்களைக் கணக்கெண்ணிக் கொண்டிருக்கும் இடையனையொப்ப, துறவிகள் அடையவேண்டிய பலனை அடையமாட்டார்.</p>
<p><a class='sc' id='20' data-uid='dhp20'></a>திரிபிடக புத்த தர்மங்களைச் சிறிதளவு ஓதினாலும், அவை கூறுகிறபடி ஒருவர் நடந்து, ஆசை, பகை, மோகம் முதலியவைகளை அகற்றி, நற்காட்சி பெற்று மனமாசு அற்று இருவகைப்பற்றுக்களையும் விட்டிருப்பாரானால், அவரே உண்மையில் துறவிகள் அடையும் தூய பயனை அடைவார்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

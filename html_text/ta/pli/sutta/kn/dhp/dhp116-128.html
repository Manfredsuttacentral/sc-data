<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp116-128' lang='ta'>
<header>
<ul>
<li class='division'>தம்மபதம்</li>
</ul>
<h1>9. பாப வர்க்கம்-பாவங்கள்</h1>
</header>
<p><a class='sc' id='116' data-uid='dhp116'></a><a class='nst' id='nst116'></a>நல்ல காரியங்களைச் செய்ய ஒருவர் விரைந்து முற்பட வேண்டும். தீய எண்ணங்களைத் தடுக்க வேண்டும்.ஏனென்றால், புண்ணிய காரியங்களைச் செய்யத் தாமதப்பட்டால், மனம் தீய எண்ணங்களில் ஆசை கொள்கிறது.</p>
<p><a class='sc' id='117' data-uid='dhp117'></a><a class='nst' id='nst117-118'></a>பாவ காரியத்தைச் செய்ய நேர்ந்துவிட்டதானாலும் மீண்டும் மீண்டும் அப்பாவ காரியத்தையே செய்யாமல் இருப்பாராக; செய்ய விரும்பாமல் ஒழிவாராக ஏனென்றால், பாவம் அதிகப்படு வதால் துக்கம் ஏற்படுகிறது.</p>
<p><a class='sc' id='118' data-uid='dhp118'></a>புண்ணிய காரியத்தைச் ஒருவர் செய்வாரானால் மீண்டும் மீண்டும் அப்புண்ணியச் செயலைச் செய்வாராக ஏனென்றால், புண்ணியங்கள் அதிகப்படுவதால் இன்பம் உண்டாகிறது.</p>
<p><a class='sc' id='119' data-uid='dhp119'></a><a class='nst' id='nst119-120'></a>பாவங்களைச் செய்கிறவர், தாம் செய்த பாவம் முதிர்ச்சியடையாதவரையில் சந்தோஷத்தை அனுபவிக்கிறார். ஆனால், பாவங்கள் முதிர்ந்து பயனைத் தரும் போது துன்பங்களை அனுப விக்கிறார்.</p>
<p><a class='sc' id='120' data-uid='dhp120'></a>புண்ணியங்களைச் செய்கிறவர், தாம் செய்யும் புண்ணிய காரியங்கள் முதிர்ச்சியடையாத வரையில் துன்பங்களை அனுபவிக்கிறார் ஆனால், புண்ணியங்கள் முதிர்ந்து பலன் தரும் போது இன்பங்களைக் காண்கிறார்.</p>
<p><a class='sc' id='121' data-uid='dhp121'></a><a class='nst' id='nst121-122'></a>"அது என்னை அணுகாது" என்று தீய காரியத்தைப் பற்றி எளிதாக நினைக்க வேண்டாம். நீர், துளித்துளியாகச் சொட்டினாலும் முடிவில் குடம் நிறைந்து விடுகிறது. ஆகவே, மூடர்கள் சிறிது சிறிதாகத் தீமைகளைத் தேடிக் கொள்கிறார்கள்.</p>
<p><a class='sc' id='122' data-uid='dhp122'></a>"அது என்னிடம் வராது" என்று புண்ணிய காரியத்தைப் பற்றி அற்பமாக நினைக்க வேண்டாம். நீர், துளித்துளியாகச் சொட்டினாலும் குடம் நிறைந்து விடுகிறது. ஆகையால், அறிவாளி சிறிது சிறிதாகப் புண்ணியத்தைத் தேடி நிரப்பிக் கொள்கிறார்.</p>
<p><a class='sc' id='123' data-uid='dhp123'></a><a class='nst' id='nst123'></a>சொற்ப சாத்துடன் பெரும் பொருளைக் கொண்டு செல்லுகிற வாணிகள், அச்சமுள்ள வழியை விட்டு விலகி நல்லவழியிலே செல்லுவது போலவும், உயிர் வாழ விரும்புவோர் நஞ்சை உண்ணாமல் விலக்குவது போலவும், பாபச் செயலைவிட்டு விலகுங்கள்.</p>
<p><a class='sc' id='124' data-uid='dhp124'></a><a class='nst' id='nst124'></a>கையில் புண் இல்லையானால் அதில் நஞ்சினை எடுக்கலாம் புண் இல்லாத கையை நஞ்சு தாக்காது தீய காரியத்தைச் செய்யாதவரை பாபம் ஒன்றும் செய்யாது.</p>
<p><a class='sc' id='125' data-uid='dhp125'></a><a class='nst' id='nst125'></a>தீங்கில்லாத, குற்றமற்ற, தூய நல்லவரைத் துன்புறுத்துகிற மூடன் மேல், காற்றுக்கு எதிராகத் தூற்றப்பட்ட தூசியைப் போன்று, பாபம் விழுந்து படிகிறது.</p>
<p><a class='sc' id='126' data-uid='dhp126'></a><a class='nst' id='nst126'></a>சிலர் கருவில் தங்கிப் பிறக்கிறார்கள். பாபிகள் நரகத்தில் பிறக்கிறார்கள். நல்லவர் சுவர்க்கம் செல்லுகிறார்கள். பற்றற்றோர் நிர்வாண மோக்ஷம் அடைகிறார்கள்.</p>
<p><a class='sc' id='127' data-uid='dhp127'></a><a class='nst' id='nst127-128'></a>பாபம் செய்தவர் அவ்வினைப் பயனிலிருந்து தப்பித்துக்கொள்ள, இவ்வுலகத்திலும் விண் ணிலும் இடம் இல்லை; கடலின் நடுவிலும் இடம் இல்லை; மலைக் குகைகளிலும் இடம் இல்லை.</p>
<p><a class='sc' id='128' data-uid='dhp128'></a>சாவை வராமல் தடுக்க இவ்வுலகத்திலாயினும், ஆகாயத்திலாயினும், கடலின் நடுவி லாயினும், மலைக் குகைகளிலாயினும் ஒளிய இடம் இல்லை.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>

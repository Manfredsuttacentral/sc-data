<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp157-166' lang='ta'>
<header>
<ul>
<li class='division'>தம்மபதம்</li>
</ul>
<h1>12. அத்த வர்க்கம-தான்</h1>
</header>
<p><a class='sc' id='157' data-uid='dhp157'></a><a class='nst' id='nst157'></a>தம்மை நேசிக்கிறவர் தம்மைத்தாமே காத்துக் கொள்ளக்கடவர். அறிவாளி, மூன்று யாமத்திலும் தம்மைத்தாமே காத்துக் கொள்ள வேண்டும்.</p>
<p><a class='sc' id='158' data-uid='dhp158'></a><a class='nst' id='nst158'></a>ஒருவர் முதலில் தம்மை நல்வழியில் நிறுத்திக் கொள்ள வேண்டும்; பிறகுதான் மற்றவர் களுக்கு உபதேசிக்க வேண்டும். இத்தகைய ஆள் நிந்திக்கப் படமாட்டார்.</p>
<p><a class='sc' id='159' data-uid='dhp159'></a><a class='nst' id='nst159'></a>மற்றவர்களுக்கு உபதேசிக்கிற காரியத்தை, உபதேசிப்பவர் தாமே செய்கையில் செய்து காட்டக் கடவர்; முதலில் தம்மை ஒழுக்கத்தில் நிறுத்திக்கொண்டு பிறகு மற்றவரை நிறுத்தட்டும். ஏனென்றால், தன்னை அடக்கி நடப்பது கடினமானது.</p>
<p><a class='sc' id='160' data-uid='dhp160'></a><a class='nst' id='nst160'></a>நீயே உனக்குத் தலைவன். உன்னையன்றி வேறு யார்தான் உனக்குத் தலைவராகக்கூடும்?</p>
<p>ஒருவர் தம்மைத் தாமே அடக்கி ஒழுகக் கற்றுக் கொண்டால் அவர் பெறுதற்கரிய தலைவரைப் பெற்றவராவார்.</p>
<p><a class='sc' id='161' data-uid='dhp161'></a><a class='nst' id='nst161'></a>பாவம் உன்னிடத்திலே தோன்றி உன்னாலேயே செய்யப்படுகிறது. அறுக்க முடியாத மணிகளை வைரமணி அறுப்பது போல, மூடர்களைப் பாவம் அறுக்கிறது.</p>
<p><a class='sc' id='162' data-uid='dhp162'></a><a class='nst' id='nst162'></a>சால மரத்தின் மீது மாலுவக் கொடி படர்வது போல, ஒருவருடைய தீய ஒழுக்கமானது அவர் மீது படர்கிறது. அவர் தன்னுடைய பகைவர் தனக்குச் செய்ய நினைக்கும் தீமைகளைத் தானே செய்து கொள்ளுகிறார்.</p>
<p><a class='sc' id='163' data-uid='dhp163'></a><a class='nst' id='nst163'></a>ஆக்கத்தைத் தராததும் தீமையைப் பயப்பனவும் ஆகிய செயல்களைச் செய்வது எளிது. நன்மையைத் தருகிற நல்ல காரியங்களைச் செய்வது மிக்க அரிது.</p>
<p><a class='sc' id='164' data-uid='dhp164'></a><a class='nst' id='nst164'></a>மூடனானவன் மூடக்கொள்கையுடையவனாக இருப்பதனாலே, மேலோரால் காட்டப்படுகிற நல்ல நீதியான போதனைகளை வெறுத்து ஒதுக்கி, கட்டகச் செடியானது தனது பூவினாலே தன்னை அழித்துக் கொள்வதுபோல, தன்னைத்தானே அழித்துக் கொள்கிறான்.</p>
<p><a class='sc' id='165' data-uid='dhp165'></a><a class='nst' id='nst165'></a>உன்னாலேயே பாபம் செய்யப்படுகிறது; உன்னையே அது அசுத்தப் படுத்துகிறது. பாவம் செய்யாமலிருப்பவர் தன்னைத்தானே சுத்தம் செய்து கொள்கிறார். பாவமும் புண்ணியமும் உன்னாலேயே செய்யப்படுகின்றன. ஒருவர் இன்னொருவரைச் சுத்தம் செய்யமுடியாது.</p>
<p><a class='sc' id='166' data-uid='dhp166'></a><a class='nst' id='nst166'></a>பிறர் எத்தகைய பெரியவராக இருந்தாலும், அவர் நன்மையின் பொருட்டு மற்றவர் தமது சொந்த நன்மைகளை விட்டுவிடக் கூடாது. தனது சொந்த நன்மை இன்னதென்பதைத் தெரிந்து கொண்ட பிறகு அதனை நன்கு செய்க.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
